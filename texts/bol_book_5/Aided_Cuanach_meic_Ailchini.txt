  ÁED Bennáin ri Irlochra dá mac déc lais & teora ingena. Senfocal léo. Ni amlaid foracaib Aed Bennain a maccu. Mór  Muman ingen Áeda Bennáin. Ro buí admilliud furri i tossaig.   Ni theissed acht co dorus tige. Rot mairg a Mór ar in guthassind áer úastu. Ro batar im rigrad Herend oca cungidsi. Laa and dī co cuala in nguth. Rot mairg a Mór. Ba ferr lim dobertha oldaas a  bithtarngire. In ba i tossaig vel i nderiud. I tossaig im or sisi. Doratad iar sin fualang fóthe coro ling dar dúa ind liss. conna   fess cia deochaid. Coro sir Herind da bliadain. Coro dubai fri gréin  ⁊ gaíth  hi certib ⁊ lothraib. cona tarlai do Chassiul. Fingen mac Aeda is é ba ri andside. Ingen rig na nDesi leis. Boí oca cairibside tri thráth.  Laa n-and luid issa rígthech iarsind ingairiu. conda tarlaic   frisin tenid. Curid or Fingen in cale ucut immach. Rot bia mo delg ol ind rigan. ⁊ foí lee innocht. Ni maith or Fingen. Cencop maith bidit ecen. Nochon ifamni coro foasu lési. Bid eicen or Fingen.  Tucthar dam in delg Sísi ro deraig dóib .i. ind rígan. Fácbais ind ingen na ceirte alláthís ⁊ téit chuce issin n-imdai. Can duit a ingen   or Fingen. Is and noda sloinne ⁊ donnanic a cíall. Maith or Fingen. Tarcaidside comthrom di argut friesi hi tossaig. Amal ropo matan  atraigsi do eirgi lasna caírcha. Nathó or Fingen. nat ainisiu arin rigain. Atraig in rigan co mbaí oc garib impu. Gaibid or Fingen in mbrat corcra ucut impe. ⁊ delg inna rigna ina bratt. Niba i   comairichas frimsa or ind rigan. Bid fir or Fingen. Aní ro renais  ní chomraicfe fris. Anfaidsi or is ferr a cenel or Fingen. Is fria tra dofedar cech degben i nHerind .i. fri Móir Muman. Buisi i fail Fíngin co rruc mac dói. Sechnasach mac Fingin. Marb Fingin iar sudiu. Co ndechaidsi co Cathal mac Finguine .i. co     rríg Glenmain .i. rige Muman a Casiul in tres fecht. A Glennamain in fecht aile. A hÁine in fecht aile .i. Eogonacht sin uile. Luid dī co Cathal i nGlendomuin. Tucad dano siur disi i ngait aníar .i.  Ruithchern ingen Aeda Bennáin co mbaí oc Dún Chaireda i crích  hua Liathán oc ingairiu i ndoíri. Ba hé dī a hannacol .i. 
Locht mór do Dún Chaireda innach lúachair bongair dó; maccain congair in airdcheóil. sech ni n-athgén nim athgeoin. 
 Co tucad mac Mo Cherdda cucce. Óinmit side ⁊ fáith Dé Gaib   sin a ingen or se.
Maccan congair in ardchéoil sech nim aithgen nim athgeóin. intí chongair o Loch Léin ar Mac Mo Cherda is daig immon etar céin. Locht mor do Dún Chairedo innach luachair bongair dó; ni fil locht fair acht mad óen. nad fil lúachair ima thóeb. 
 De Eogonacht Locha Léin dond ingin ar Mac Mo Cherda.   Atchúas do Móir. Dochuaidside conda tuc cuicce co mbúi ina farrad. Dotheigtis im a ndís sethar co mbitís oc caíniud Fingin Is and asbertsi.
In tan docengat in tsluaig timchiull Glendomain atúaid. dibad marbain Locha Cend ciam mataí a Ruithchernd. Fingin ba garg ba díglach ba gáeth ba báeth ba brigach. slemun guide gargg tomtha ba forbaelid a somtha. Fil mo dáil i llaind Lothra lecht Fingin. issind insi ata dam lecht Aeda ⁊ Damnatan. Maccan congair i nUilind i nUilind maccan congair atche Femin im Loch Cend atchi Loch Cend ca nad mair. Is annam iar n-imrim ech eter Chassel ⁊ Loch iniaite én finnabrach feras amran imma droch. 
 Boí im Cathal oc cloistecht friesi i tóib in muini. Is and atrarach side ⁊ asbert.
Is deithber cencop mór mo thuasa. inid diliu imradud in marbain innousa. Cid in marbán oro bi i n-úir bliadain no lathi. is a dagdoinacht conoí cona dermatar a choí A ben ucut na fer mol frisin marb dochuaid do don car nech na dingnea th'étail co ndig fessin do ecaib. A fir ucután amne uair fomairnecsa oc coe. bid sí do sercsu bas ni nad mair inti cetabuí 
Nocho n-accasi tra oca chaíniudsom ond uair sin. Dorat dī Mór in Ruthchern do Lonán mac indig. Ro baiside for fogail i fail  Chathail. Co tarat Mór a síair dó Fechtas and tanic rí na nDése. For láim Chatail no bíd Lonán. Érigsiu a Lonáin riasin ríg.
Na glúais Lonán mac Findnig or Mór aníar A síd iarar imbir Niba danu frí grithu nib' athiu fri cure in laech hé dia tailcibe laech dolleice a suide. 
Luid siar dī in Lonán ⁊ a ben co maccaib Aeda Bennáin. Dos- narraid Cuano mac Cailchín o Liathmuiniu co rruc a mnaí o Lonán.  ⁊ coro gonad fadéin. ⁊ co n-erlai iarna guin co rranic síar.   Is iar sin ro fuacrad cath o maccaib Aeda Bennáin for maccu Cathail .i. ar nocho roacht ind lanamain siar dia n-inchaib. ⁊ dano ro boí cuit do maccaib Cathail ocon tsarugud. Cindas churfither in  cathsa or fir Muman. mad meic Cathail tiasat i n-agid mac nAeda. immotáeth dóib ar chomúaill. Tiagait dī meic Aeda i   n-agid na n-echtarthúath sair .i. na nDésse ⁊ Hele ⁊ Múscraige Bregoin ⁊ Airthir Femin ⁊ Fer Maige. Cuanu ba hé rí Fer Maige Fene. Meicc Cathail dano ar cind Chorco Loigde ⁊ Chorco Duibne  ⁊ Ciarraige ⁊ Chorco Bascind ⁊ Chorco Mrúad. In tres laa dī resin cath. is and tanic triar aesa cerdda co Cuanaig.   Bui Cuano oc taffond. Teit chuccu. Can dúib or Cuanu. ⁊ cia no  saigid Aes cerdda atancomnaic. Co Cuanaig saigmít. Ro marbad Cuanu hi tress indossa or se. Is and asbert in tres fer.
Anim do neoch bith cen tech. masa fír athguin Cúanach; fibthair im maig di suidiu cen deme do Liathmuiniu. 
Asbert araile.
Nirbo dithrub cosindiu. in tslige do Líathmuniu. immusretís cossa ech Muman i mbethu Chuanach. 
Asbert in tres fer.
Cossin laithe ro nuagad. ganem im thoíbu Cúanach; ba aicde na dairthech ní comla ri Dún Liathmuni. 
 Fo chen dúib or se. messe Cuano. Fe amai or seat. nit ricfam.  Ro scichis deit féin. Bia marb ria cind bliadna. Doratad iarum in  cath.  Lonan im aníar i n-agid Chúanach. Ro memaid tra ria   maccaib Cathail as Indiu Mór co lLuachair nDedad. Ro memaid dano re maccaib Aeda sair co Cend Currig. Adogrind im Lonan  inní Chuanaig. i nDubid immatarraid dóib. Dobeir Cuanu forgab for Lonan co mbuí triit Oc soud do Chuanaig ass docuiredar cuilend athorbai i ngabol Chuanach conatarla faen. Dober dano Lonas     fuasma do gai mór indseom. ⁊ ni thuidchid de co tall a chend de. Is and asbert Mac Mo Cherda.
Dresfid huinnius ⁊ fern. do taig indiu a Ruithchern. biaid brattan fuidb im nech. fo daig ilmonsa Cuanach. Sescand Cluana maccú Birnd. dobert Bodb echt n-amra n-ind. deccaid i tóeb ind lenai. lecht Cuanach meic Cailchenai. A chuilind ind athforbai rolais ar cossa amrai olc sén uare ardotbí aithechthuathi dia slabrai. Is úarach innocht aithgelach Cúanach. a dagben in banna bán. a ingen a oínmaccán. 
 Ba fir son niro an aice in n-aidchisin acht in triarsin. Aided Cuanach meic Ailchini in sin.,
