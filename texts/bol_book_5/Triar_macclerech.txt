    TTRiar macclerech do feraib Herend dochotar inna n-ailithre. Ba dichra ⁊ ba cridechair dochoas and. Ni rucad and do loon for muir acht teora bargin. Beratsa in cattíne or fer díb. O rosiachtatar dī formna na farge; i n-anmaim Crist trá lecam  ar ráma úan isa muir. ⁊ foncerddam i lleth ar Tigernai. Dorónad   ón. Nirbo chian iar sin la fortacht Crist co ndarraile dochum indsi. Alaind ind inis. Usce ⁊ connud imda inti. Denam tra eclais dún for lár na indsi. Dognither ón. Téit a cattine dosrengai bratán  fíréisc dóib conice tri bratanu cech ae a thratha. Ní ailithre ar n-ailithre hi fechtsa. Tucsam ar loon lend .i. ar cattine diar   n-airbiathad. Ní chaithfem torad in caitt. Batar iar sin sé thráth cen túara. conda tanic timthirecht o  Christ. co mbuí forsind altóir .i. lethbargen chruithnechta cech fir  ⁊ ordu éisc. Maith tra finnad cách úaind a mod dond fir ardonbiatha. Gébatsa chetus or fer díb na tri coícdu cech dia la celebrad mo   thráth ⁊ la aiffren cech dia. Gebaitsa dano or araile tri coíctu  ernaigthi la celebrad mo thráth ⁊ la aiffrend cech dia. Gebait dano or in tres fer tri coictu hymnum dicat cech dia la celebrad mo tráth ⁊ la offrend cech dia. Dognither ón tra. co ré fata. Marb iarum in tres fer Ro gabad   a écnairc ⁊ ro hadnacht. Maith tra na tesbad in t-ord assind eclais.  Rannam etraind ord ar cocéli .i. fer na tri coicat is hé atbath and ar tús. Rannait eturru iarum mod in tres fir. Nirbo chian tra iar sin corbu marb araile. Adnaictherside dano .i. fer na tri coicat   aurnaigthi. Trummute lassin n-oenfer di suidiu. Ba saethar mór im  dósom na tri .l. salm ⁊ na tri .l. urnaigthi ⁊ na tri .l. ymnum dicat. lasna tri offrennaib cach dia ⁊ la celebrad na tráth. Fir or seseom moo serc na desse út la Tigerna indúsa. Rosuc cucai. fomrácaibse. Dogentar troscud frisseom ón or nach ferr a n-airli.ud     andúsa. Donic in t-aingel. Is bairnech do Thigerna fritso or in   t-angel do throscud indligthech fair ar ní bá  cen airchisecht úad. Ced laisseom dí cen mo brithse la muntir. Is tu dorroega or in t-aingel .i. Ro randsaid for n-urddu. In fer im dorroega na tri  coícait is duthain. ⁊ nime. nusmenicedar is aire fosroiti i tossaig.   Fer na trí coícat ernaigthe. Ní thimdibend saegul. ni thabair saegul. Aní doroegaiseo .i. ymnum dicat. sirsaegul doberside ⁊ flaith nime. bendacht forsin Tigerna o tucad. am buidechsa de.  Buí dī ina indse co haís ⁊ chríne conid tarraid Brenaind forsind fairgge conid eside rod mbeir ⁊ dorat commain ⁊ sacarbaic dó   co ndechaid dochum nime. Conid tor angel fil uastib do grés ⁊ a n-inis. ⁊ conid hé Brenaind adfét in scel sin. 
