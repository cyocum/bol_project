  DIArmait mac Aeda Sláne. Sinech Cró rod n-altsom. N o bertis Connachtai a búsi. Co tarat imchossait móir eter Diarmait ⁊ Gúaire Aidne Is and asbertsi.
A Diarmait a mallchobair. uamain Gúaire fonfodair. ar it anmand cloíthe cath tair chucund a duinebad. Leic do Diarmait na raid friss. in cath ní héol n-irradais. denaid choirm do mar atá foid chucai dothaideba. Rúanaid asberthe co se frisseom ar mét a áne indiu is lobrán i mMide Diarmait mac Aeda Sláne. Trícha tinne tricha bó fuirec ceniuil ferguso icdaí dartaid i cind gait ina forreith do Diarmait. A. Bet fir móir ar maccain bic co ti ar cobair co Grip. bid daim ríatai loíg ar mbó co tí cobair Diarmata. .A. 
    Ro hícc ní dissi im in chossaít. Dorat Diarmait láim dar Connachta co raimid riam for Guaire Aidne coro giallsaide dó fri rind cliadib.
  Ar foracaib Cámine Indse Celtrado Guairiu nad gebad fri hócu.  Ar ro boí Cámmine tri thrath oc troscud for Guaire Aidne. Mad cóir la Dia or Cámmine in fer fil hi comthairisim frimsa niro   thairise fri naimtiu. Dothaet d'aurgaire slechtaid do Chamini Doreilced in t-aurchorsa  or Cammín. Comlúath sin dano or Cámmine ⁊ doberat do réir. Is de asbert Cammin.
I mbiat faibra fri faibra ⁊ findne fri afindne. bidit aithrech a Guaire clerchen fri tarlais tinne. Iar réir doarbart Mac Dé fri hathlad úaire cride Guaire fo chiunu inna triunu fo Gúaire 
Taich dī Guaire for leith assin chath ⁊ a gilla. Ro gab in gilla  bratán riamnaige. ro fon ⁊ dorat do Gúaire. unde Gúaire dixit.
Átlochur do Dia i n-etad innocht dom feis hénecad rom buise adaig aile dombert .uii. mbú Mac Maire. 
Dolluidseom do giall fri claideb do Diarmait. Maith or Diarmait  cid ara ndéine Guaire in rofeili ucut. Inn ar Dia fa in ar duine.   Mad ar Dia dobéra ní innossa. Mad ar duine ni thibre ol atá co feirg ⁊ luinne.
Dotháet chucu. Ní damsa a Gúaire ol in drúth. Cingthe sechai. Ní damsa a Guaire ol in clam. Rot bia or Guaire. Focheirt a gaó dó  Ní damsa or a cheili. Focheirt in scíath in delg in mbratt in criss.   Ni tam or Diarmait. Tair fon claideb a Guaire ol Diarmait. Ni dam
  a Guaire or in ceile Dé An bic a Diarmait or Guaire co tall mo léni  dím don cheiliu Dé Maith or Diarmait ro giallaisiu do ríg aile .i.  do Mac Dé. Aso mo giallsa duitseo im ol Diarmait. Slechtaidside do Guaire fo thrí Nip ancórai trá ol Diarmait co ndigis ar mo chendsa     do aenuch Thaillten. conat rogbat fir Herend do ríg ⁊ do chind athchomairc dóib. Is and asbert Sinech.,
Cach mac tigirnd timchride tathut áirle limsa de. dote dessel in broga laiss fuidell mo ruanada. Ní for braigtib dam ná bó clóithir colg mo ruanado. is for rigaib focheirt feit indiu in dubcend la Diarmait. Guaire mac Colmáin in rí ro chacc for croíbu Aidní rolá bualta méit chind bó ar uamon mo ruanadó. Oro brecca broenán cró léni ndendgorm nDiarmato; eirred fir cluas catha ní comtig cen illdatha Oro brecca bróenan cró brunni gabra Diarmató usce assa negar Grip ni lustai fri sacarbaic. O dolecther immasech cranna fianna for cech leth nipo decmaing caiseld cró for crund a durn Diarmató Oro sernatar gai bic i tossuch a n-immaric. is í dias cíta ric. A gabair ⁊ Diarmait. A Diarmait. Adnuu ar Guare da rís Sinich co cruu. nicos faicéb la biu. ata biu com luu. Adnuu or sisi ni ric Sinich co cruu. ní fil ócu cá himochaid cid na cid nacha fitir nuu. 
 Luidseom iarum inti Gúaire do oenuch Thailten ar cend Diarmata. ⁊ míach argait leis dia thabairt do feraib Herend.   Maith or Díarmait in fer dotháet chucaib. atethaid a indili oca thig. Is sárugud damsa truag vel thrén do chungid neich cucai.  Luidseom dī co mbuí for láim Diarmata. for foradaib bít and  a lláasin. Ni comtich nech ní chucaiseom. Bá  machtad leiseom ón. Medón laí arnabárach. maith a Diarmait ar Guaire. Epscop do   gairm chucumsa co tardsa mo choibsena dó Cid so ol Diarmait.  Cid nach mana éca latsu damsa a Diarmait. Áit i taat fir Herend etar thrúag ⁊ trén nad cunnig nech díb ní chucumsa. Ni raigebthar fort or Diarmait. miach argait duit sund út. Atá argat im limsa or Guare. Atraracht iarum ⁊ nos tairbir assa díb lamaib. & asberatsom     ba lethfota a lám ond uairsin oc rochtain na céli nDé Dogniat iarum ógsíd .i. Diarmait ⁊ Guare. & ro gabsat fir Herend inní Guare do chomairlid ⁊ do chind athchomairc dóib.
