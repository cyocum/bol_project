  Fechtas dósom oc ernaigthi ina eclais. Co n-acca in n-óclach cuci  isa tech. Etach corcorda imbi. ⁊ delb derscaigthe leis. Maith sin a chlerig ar se. Amin ar Mo Ling. Cid na bennachaiseo damsa ar in  t-óclach  Cia ataiseo ar Mo Lling. Messe or se Crist mac De Ni etar   ón ar Mo Lling. In tan dotheiged Crist do acallaim na céle nDé nipo chorcarda na rigda dotheiged. acht i rrechtaib na tróg .i. na llobor  ⁊ na clam. no bíd Crist. In amaires mo ngeibe dím cia is dóig lat and. Ba dóig lim ar Mo Lling comad é diabul dom irchót. Bid olc duit in t-amaires or in t-oclách. Maith ar Mo Lling. Atá sund do   chomarba soscela Crist la turcbáil in tsoscela. Na turgab a chlerig  or se. is dochu is messe immeradiseo in fer imnedach. Cid dia tuid- ched ar Mo Lling. Co tartasu do bennachtain form. Ni thiber ar Mo Lling ar nocho n-airle nipa ferdde. Cid do maith duit iarum. A  chlerig or se mar no thiastaso i ndabaig mela coro fothraicthe inti cot étuch. No biad a bolud fort mani nestá th' étach. Cid dia tá   latt ón ar Mo Lling Ata lim cen co nderna ní do bennachtsu damsa biaid a soborthon ⁊ a bal form anechtair. Nit bía ar Mo Lling ar nis  airle. Maith or se tabair lán mallachta form dī Cid do maith duit ón ar Mo Lling. Ni handsa a chlerig or se in bél forsa targa in
    mallacht formsa biaid a irchóit ⁊ a neim it belaibseo. Airg ar Mo Lling ni dligi bennachtain. Ropad ferr lim no dlessaind. Cinnas  dosnuilliub. Fognam do Dia ar Mo Lling Fe amae or se. Ni rucaimsi ón. Brodlan legind. Ni mó do legendso. ⁊ nim chobrathar Oeni dano ar Mo Lling. Atósa throscud im o thosuch domain. ni ferdde   dam. Slechtain do dénam ar Mo Lling. Foremdim tairniud form  béolu. siar atát mo glúne. Eirgg ass ar Mo Lling ní etaim do thessargain. Is and asbert diabul.
Is ór glan is nem im gréin is lestar argait co fín is angel is ecna nóe cech óen dogni toil ind Rig. Is én imma n-iada sás is no tol dian eslind gúas is lestar fás is crand crín na deni toil in Rig thúas Is crae chumra cona bláth. is lestar is lan do mil; is lia lógmar co mboil dogní toil Maic Dé do nim. Is cnú chaech nad bi ammáin is brénce brén is crand crín; is cráeb fiadabla cen bláth cách na déni toil in Ri. Dogní toil Maic De do nim is grian etrocht i mbí sam is airide Dé do nim is lestar glainide glan. Is. Is ech buada dar mag reid fer adcosnaid flaith De máir. Is carpat fedair fo rig dober búaid a hallaib óir. Is ór. Is grian gures riched nóeb fer dian budech in Rí mór. is tempul sonaide sáer is crín noeb conutaing ór. Is ór. Is altóir fors ndailter fín. imma canar ilar cór is cailech glanda co llind is findruine find is ór. Is ór 
    Luid ass tra iar sin.,
