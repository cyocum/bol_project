 CID dia tá orgain Dind Ríg. Ni handsa. Boí Cobthach Cóel Breg mac Ugaine Móir i rrige Breg. Baí dano Loegaire Lorc mac Ugaine i rrige Herend. Ba formtech Cobthach fri     Loegaire im ríge Herend corra gaib fergg ⁊ galar de coro sergg a fuil ⁊ a feóil de. conid de ro boí Cóel Breg fairsium ⁊ ní roacht marbad in Loegaire. Ro gaired dó iarum in Loegaire co farcbad bennachtain ocai ria n-écaib. In tan didiu dolluid a bráthair chucai issin tech  brister coss erín chirci for lar in taige. Nírb irsan do galar or   Laegaire. Is tairise ón or Cobthach. Dochuaid ass uile anísiu eter fuil ⁊ chnáim eter bethaid ⁊ indili. Doronsáid fuachtain frim a gillu .i.  coss na circe do brissiud. Tucaid ille co tucursa cumrech impe. Fe  amai or Laegaire. Is meth ⁊ milliud dond fir. Is tabarta i n-éslis. Tairsiu imbárach or Cobthach co raltar mo fertsa latt ar atbélsa ar   lúath Maith or Loegaire dogéntar. Maith tra or Cobthach ria rigna ⁊ ria rechtaire. Abraidsi ba marbsa can fis do neoch aile. & domberar  im charpat ⁊ altan scene im láim. Doraga mo brathair co dichra dom chaíniud. Bés rosia ní uaimsea hé Ba fír són. Doberar immach in carpat Dothaet a brathair dia   chainiud. Téitside cona tailce fair anúas. Nos clanna in sciain ind oca fordrund co tuargaib cend ass i coirr a chride conidro marb.  Foracaib Loegaire mac .i. Ailill Áine. Ro gabside ríge Lagen. Nirbo lór dano la Cobthach in chetfingal co tart argat do neoch dorat dig tonnaid do Ailill combo marb de. Iar sin ro gabsom rige Lagen.     Foracaib dano Ailill Áne mac .i. Moen Ollam. amlabar side dano combo fer mór. Laa dó didiu issin chluichimaig oc immáin. Dorala camman dara lurggain. Románicse on or se. Labraid Móen or na gillai. Labraid a ainm ond úairsin. Congairther fir Herend do Chobthach do thomailt fesse Temrach.     Luid Labraid dano cumma chaich. In tan didiu rop ániu dóib ic tomailt na fesse.' batar in t-aes admolta forin lár oc admolad ind ríg ⁊ na rígna ⁊ na flathi ⁊ na n-octhigern. Maith didiu or Cobthach in fetabair cia as féliu i nHerind.  Rofetamar or Craptine .i. Labraid Loingsech mac Ailella. ronanacsa   i n-erruch coro marb a oendam damsa. Is hé as féliu rofetamar ar   Ferchertni fili. Ronanacsa dano i ngaimriud coro marb a oenboin dam. Eircidsiu lessium dano ar Cobthach ar is feliu andúsa. Nipa  messaitiseom desin or Craiptine ⁊ nipat ferddesiu. A Herind duibsi im ol Cobthach. Mani fagbam ar n-inad inti or in gilla. Dlomtair   iarum. Cid ragmait or in gilla. Siar or Ferchertni. Tiagait iarum co rríg Fer Morca .i. Fir Mora batar immon Luachair  nDedad thíar. Scoríath iss hé ba rí dóib.,  Cid doforfuc or Scoríath. Ar ndlomad do ríg Herend. Fo chen dúib or se. Bid inund techt no anad dún céin no mbeosa. Robar bia degcommaid. Ingen la Scoríath.  Moríath a hainm. No bithe 'coa forcomét co lléir. uair na frith   céili dingbala di fo chetóir a mmathair oca comét. Niro chotlaiset a dá súil ríam acht indala n-ai oc aire a ingine. Ro charastar im ind  ingen inti Labraid. Baí comairle eter in n-ingin ⁊ Labraid. Ro boí urgnam mór la Scoriath do feraib Morca. Is ed comairle   dorónsat Craiptine do seinm suantraige iarsind ól co comtholad a mmathairsi. co rroissedsom in n-imdaí Ba fir son im. Niro cheil Craiptine a chruitte dadaig coro chotail in banscál. ⁊ co comarnaic  ind lánamain. Nirbo fota trá iar sin coro dúsigsi. Erig a Scoríath or si. Is olc in cotlud ataí ol si. Anál mnáa lat ingin Cluinte a hosnaid   iar ndul a menmairc uathi. Atraacht iarum Scoriath. Fintar cia doróne so or se. coro gabtar  claidib dó fó chetoir. Nicon fes cia dorone. A cind dona druidib ⁊ dona filedaib or se mani fintar cia doróne Bid d'anim duit or Ferchertne do munter do marbad. Do chend dano ditso féin ar   Scoríath mani aprai. Apair or Labraid Is leor mo mudugud m'oenur. Is and asbert Ferchertne  Ni ceilt céis céol do chruit Chraptine co corastar for sluagu suanbás consrec coibnius eter sceo Máin Moríath macdacht Morca mo cein lúag Labraid.   Labraid or se condranic frie iar for tálgud do chruit Chraipthine  Ro mertsom a muntir i ssuidiu. Maith tra or Scoríath nicon terglansamni céli diar n-ingin cosin nocht ara seirc lind Ciano bemisni ica thogu iss é fuarammar and Déntar ol is taig ol se ⁊ tabar a ben fora laim Labrada & ni scersa fris or se corop rí Lagen.     Dothaet iarum a ben chucai ⁊ foid leis. & doberat sluagad fer Muman iar sin co rroachtatar Dind Ríg in cetorcain. & atroas techt arin orggain co ndernsat comairli mbrecaig ind oic amuich .i.  C raptine do dul forsin doa in dúni do seinm suantraige don tsluag  innund condarralad dara cend. & in sluag ammuig do thabairt   a n-aigthe fri lár. ⁊ a mmeóir ina cluasaib conna cloistís in seinm.
  Combó ed ón dognithe and ⁊ co torcratar ind fir ⁊ co ndechas arin dún ⁊ co ralad ar in tslúaig ⁊ coro hort in dún.  Ro boísi dī forin tsluagud .i. Moríath. Nirbo miad lesi dī a mera do chur ina cluasaib ria céol fessin. co mboí tri thráth ina cotlud ar   niro lamad a gluasacht. Unde dixit mac Lonáin.
Feib conattail Moríath múad fiad slúag Morcae mó cach scéol dia n-ort Dind Ríg réim cen tréis. dia sephaind céis centoll céol. 
   Ro gabsom dī rige Lagen iar sin ⁊ batar core ⁊ Cobthach & is and ro boí a sossadsom i nDind Rig. Fechtas im ro gabsom ⁊ lánrige la Cobthach. Ro chuirestar iarum  innf Chobthach do denam a menman ⁊ do airiuc thuile dó Dorónad teg lesseom dano ara chind Chobthaig. Imchomnart im a tech d'iurn   eter fraig ⁊ lár ⁊ chomlada dorónad a tech. Lagin oco denam bliadain lán ⁊ doceiled athair ara mac ⁊ mathair ar ingin. Is dó atá nit lia Lagin rúni. Is and doronad a tech i nDind Ríg.  Ro cured dī Cobthach dond irgnam ⁊ dolluid.xxx. ríg imbi do rigaib Herend. Forémdes im o Chobthach dul issin tech co ndigsed   máthair Labrada. ⁊ a druth. Is ed dorroíga in drúth bennachtu  Lagen. ⁊ soiri a chlaine co bráth. Ara aithius dia mac dochuaid in ben. Esseom féin .i. Labraid oca ferthaigis. Luidseom arnabarach do chluichi frisna gillu isin léna. Co n-accai a aiti hé Imbridside oenchossid sciach fora druimm ⁊ fora chind ind  Labrada. Is dochu or se bid echt la mac echt latso. Olc duit a gilla   or se rf Herend do thocoiriud co trichait rig imbi cen bith ria mbéolu oc airiuc thuili dóib. Gebid imbí iarum. & luid chucu issa tech. Tene duib or se ⁊ lind  ⁊ biad isa tech. Is cóir ar Cobthach. Nonbur dó for lár in taigi.     srengait in slabraid baí assin chomlaid ina ndiaid conda ralsat arin coirthe i ndors taige & ro sutea na tri choícait bolg goband doib immon tech ⁊ cethrur oclách for cach bulg combo te don tslúag. Do mathair a Labraid ar na óic. Nathó a maccucan or si. Dénasu  th'einech thriumsa ar atbelsa chena.   Orggthir tra Cobthach Coel secht cetaib ⁊ co .xxx. ríg imbi. Inde dicitur.
Tri chet bliadan buadach rím re ngein Christ compert nóeb. nirbo bratharda ba holc orta Lorc la Cobthach Cóel. Cobthach Cóel co tríchait ríg ro n-ort Labraid lirdes muad mac meic Loegaire din lind i nDind Rig ra hort in slúag. 
   Et is desin asbert Ferchertne file.
Dind Rig ropo Thúaim Tenbath .xxx. fariach rop ua find bebsait brusius breosus bure lond Labraid lath ngaile hua Luirc Lugaid loeg lond sanb Setna sochla Coel Cobthach cond mál Muridach mandras arma brathar athar ollam Máin maccu ána Ugaine 
 .i. Máine Ollomsom i tossaig Labraid Móen iar sin. Labraid   Longsech im o luid for longais. Orggain Dind Rig in sin.
