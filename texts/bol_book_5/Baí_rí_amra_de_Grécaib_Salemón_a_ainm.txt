  BAÍ rí amra de Grecaib Salemon a ainm. Doronad dī cobled     mór do la ríg dia thuathaib. Ros gab mesca mor. Ro batar etairise ocon ríg. Mo arise duib innocht ol se fri triar cáem dia muntir. Dogentar or seat. Is amlaid dī ro batar ocond aire  ⁊ sesra fína ina farrad. ⁊ gilla oc gabail chaindle friu. Baí cach díb oc airiuc thuile di arailiu Maith tra or in tres fer. Is maith dún   atlochomar diar tigerna. Maith siansa in chuirp acht oenrét. It  failte na cossa inna roguth cen gluasacht. Fáilti na lláma ic tairbirt in chuirp. Failte na súle oc descin in tuara. Failti na sróna fria bolud. Failti na béoil fria blassacht. Atá ní nad failid and .i. ar n-estecht ar ní chluinethar cách úan parabuil mbind fri araile.     Ceist cid immeraidfem. ni handsa. dús cumachta as tressiu fil for talmain. Rofetarsa ar in laech do Romanchaib .i. fín. Ar is fín ro medair in slúag co mbátar cen chond cen chéill. ⁊ comtar mera   mesca con darala i súan fo chossaib a mbidbad. Is degdul or in fer de Grecaib. acht ba dóchu lim ba tressiu   cumachta na flatha dia tardad in fín. Tressiu f aith feraib. sruithiu  dúilib duine. Is a chumachtaside fonrignine cen mescai cen chotlud cia taam oc ól fina. Maith or in laech do Ebríb it mathi na dula dorata and. Nemiasserus a ainmside. Ba dóchu limsa or seside ba moo     cumachta banscále. Noco n-ingnad dano acht bad chuman lat imbarach. Bít and co matin. Maith ale or in rí cia cocert ro boí etroibsi arráir. Is ed so amne ro imraidsem. Cia cumachta is moo forsin talmain. Asrubartsa or in laech do Romanchaib. cumachta fina. Asrubartsa or in laech     do Grecaib. cumachta ríg. Asrubartsa ar in tEbraide. cumachta mná Ro baí ind rigan for lethlaim ind ríg. A mind óir ar cind in ríg. Is tressiu in fín ar indara fer. Is tressiu cumachta in rig ar araile. Cid ane cen chumachta limsa or ind rigan. la tabairt béimme dia     baiss fora chathbarr ind ríg. co mboí for lár in taige. A mmarbad or cách nos déccai in rí sechae. Tibid ind rigan la sodain Tibid dano in rí fo chetóir. Ni lotfider in ben ol in rí A sein ane or Nemiasserus is tren a chumachta sin. Is fir or in rí is tressiu  cumachta mná oldás cech cumachta. Or is ina étun bís di a Satan   comaitechta connach tabar a aithber furri cech a ndeni.
