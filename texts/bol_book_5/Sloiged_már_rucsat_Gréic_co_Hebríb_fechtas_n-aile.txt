  SLoiged már rucsat Greic co Hebríb fechtas n-aile. immoster- chomlaisetside a formna co mbatar i n-oenchathraig. Ro gabsat  Gréic forru. Trí mís lána dóib oc forbaise na cathrach. Ond úair thallsat céill chena di thogail na cathrach. tuctar geill dún or in    Greic. ⁊ regmait diar tír. .i. xxx. láech de formnu slúaig na cathrach.  Immacallam imme or Ebríb. Maith ar comarlid amra díbside in fáthsa doberar chucaib. maith or cách. ni handsa or se. Batar na hoegaire fecht and oc ingaire a trét. Dosrinolsat cúana mára cucu do chonaib alta. Conbuachaille dano lasna hoegaire.   Ro gabsat frisna cuana co mmór. No geibtis dano na oegaire  fecht aile. Atá ní as maith dún dano arna coin alta. Dénam córai. Maith or na oegaire. Ni handsa. Aurthaige úanne conna ísa cú allaid cairig céin bethi i mbethu. ⁊ léicid dunni na conbuachailli do  marbad. Dogenmaisni sin or na oegaire. diambad tarisi lend.   Denaidsi for tairisin. Fonascar co lléir. Nos léicet dī na coin alta fona conbuachaille coros marbsat cen tessarggain dona aegairib.  Maith trá dosronsamni so or na cúana. Robarbiasi imned a fechtsa a aegaire. Sech mairfiter far caírig. Is maith dúib dia ternaid  fessin. Ba fír són iarum  conna fargabsat cairig díb i mbethaid   la méit na dígla. Is cuntabair in térnatar na oegaire. Is de atá lim a scélsa. dia tartamni .xxx. dar ndegdoinib immach  i ngiallas bid tanaite ar clíath gabala sund. doregthar forn issin cathraig. bruifitir slúaig. na cathrach. Gebtair claidib iar sin diar ngiallaib connach rega nech úan ass i mbethaid. Frithgabaid iarum co mmaith ocund. & regait na fir úaib. ⁊ maidfid forru. Ba fír son    re cind in tres laí Trí tráth do lucht na cathrach na ndegaid oc cur a n-áir. connach sochaide atrullai díb. Maithigid mór iarum in degcomairli. ⁊ lottid mór in drochcomairli. Is ed asberatsom trá conid hí cétna gó daronad ríam in sin.
