Esnada Tige Buchet Boí coire fēile la Laigniu, Buchat a ainm. Tech n-oeged fer
nH-Ērenn a thech in Buchet. Nīro díbdad teni fo a choiriu ō
ro gab threbad. Ingen do Chathaír Mór mac Feidlimthe, do
ríg Laigen ina h-ucht .i. Ethni ingen Chathaīr. Dā mac deac
ar fichit la Cathaīr. Tictis-side do oīgidecht ⁊ do acallaim a
sethar. Do-meltis oīgidechta fichtib ⁊ trīchtaib. Ba robec leo-som
 ón co mbertis aisceda. Ba menic didiu a timgaire, uair
do-bered fer díb h-eochu ⁊ in fer eili in seisrig ⁊ fer eili scoī dona
buaib, coro fāsaigset maic Cathaīr fo deoid, connā fargabsat
leis acht .vii. mbaī ⁊ tarb, bale i rrabatar na .vii. n-árge. Luid-seom
 iarum dia accoíne fri Cathaír. Senóir díblide side in tan-sin.
 Et as-bert Buchet:
A mmo chóir Cathaīr, co torecht ruacbath uas H-Ērenn íath?Ad coimse mo chrod dot chainmacniu;cen chinta fīra fallsigthe fó,ar ba fíu mo brugas-[s]a cach mbrugas cona bēsaib brugad an-bít.Bid anim mór mo dīth do Chathaīr crīch.Macne Chathaīr ro chloīset mo brugas búar
(.i. Ros Rúadbuillech, Crimthand Cétguinech, Dáre Trebanda,
Lōscán Án, Echaid Airigda, Bressal Enechglas, Fiacha Foltlebor
 fortbia cách.)
Buchat nī bia feib ro mboí ríamco rrí ailethuaith nād rosset h-uí Feidlimthi Find.Is and-sin fris-rogart Cathaīr a n-as-bert:
Fír, a Buchat, basa brugaid bíata dám.Buaid do gal, do gart, do gaisced, do gen fāilte fri cach n-óen it midchuairt már;Acht com-messind-se mo maccu, nī dingentais do chride chrád.Nert nī dernaimRith nī rordaimLēim nī rolngaimRodarc ní cían cungnamar.Rīge do-rumalt-sa .l. mbliadan mbúan;Acht con-messind, do-fessind do Buchat a búar.Ním thā-sa cumang duit, a Buchet, acht a aithe.Luid Buchet for teiched uadib assin tír .i. fut na h-aidchi co 
matin i ngait, co mbaí i Cenannas na ríg a-tuaid. Ocus ba bec
ind immirgi rucad ann .i. .vii. mbaī ⁊ tarb ocus se-sseom ⁊ a 
chaillech ⁊ ind ingen .i. Ethni ingen Chathaīr. Bátar i mbothīn
bic and a-tuaid ⁊ ind ingen oca timthirecht.Buī Cormac matan moch fecht and i Cenannas iar ngabāil
rīge, co n-accai in n-ingin oc blegon na mbó. A cétblegon i
llestar for leith, a ndeadblegon i llestar n-aile. Adas cid dano
oc búain na luachra, ⁊ medón in tuimm luachra lee i n-airbir
fo leith. Oc tabairt ind usci dano assa ur int srotha issind ara
lestar, a n-aill assa medón issin lestar n-aile. Ro iarfaig fecht
and int ī Cormac in n-ingin:

Cia taí, a ingen? or Cormac.Ingen bachlaig thrúaig sund ūt,
olsi.Cest, cid ma ndēnai-si in n-usce ⁊ in luachair ⁊ in t-ass do
chomraind?Fer ro baí i n-airmitin riam, or sī, dia mberar a medón na
luachra ⁊ in t-iarmblegon, ⁊ dam-sa a n-aill connā raib-seom
didiu cen airmitin do neoch fo-gēb-sa. Dia fagbaind-se dano
airmitin bad moo, ro mbiadsom.Is dōchu a fagbáil duit, or Cormac. Cia dia tabar[r] ind
airmitiu?
Buchet a ainm, olsi.
Buchat Lagen ón? or Cormac.
Sé immorro, or si-si.
In tussu ind Eithni Thoebfota? or Cormac.
Is dóig, or si-si.Iar sin trā do-chuas co Buchat dia cungid. Nīs tarat-side, ar
nírbo leis acht la h-athair a tabairt. As-berat trā is ar ēcin rucad
si chuca-som dadaig, ⁊ ní foí leis acht in n-aidchi sin, ⁊ at-rullai
úad, ⁊ issin n-aidchi sin do-rala ina broinn in Corpri Liphechair
 mac Cormaic (.i. ro char Liphe ⁊ i lLiphechair ro h-alt
etir a māithre ⁊ a athre). Ocus níra gaib Cormac in mac coro
luigset Laigin corbo leis. Ocus robo i-si iar sin ba rīgan i fail 
Chormaic. Nīra gaib immorro can a tindscra do Buchet. Is ed
do-rat Cormac dó, an ro-siacht a radarc di múr Chenandsa,
etir boin ⁊ duine ⁊ dam ⁊ ech. Co cenn sechtmaine for-rēimdes
a mbreith la Buchet dar Rigi fa-dess na rucc d'indilib i crích
Lagen a-ridisi.Esnad tige Buchet dona dámaib (.i. a gen gáre ass frisna
dāma): Fo-chen dúib, bid maith dúib linni, bud maith dano
dūn-ni lib-si.Esnad in choīcat láech cona n-ētaigib corcraib ⁊ cona n-erredaib,
 do airfitiud in tan batis mesca na dáma.Esnad dano in choīcat ingen for lár in tige ina lennaib corcraib
 cona mongaib órbuidib dara n-ētaige ⁊ a n-esnad oc airfitiud
 int sluaig.Esnad in .l. chruitte iar sin co mmatin ac tālgud int slúaig.
Is de sin a-tá Esnada Tigi Buchat.
