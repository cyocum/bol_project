  LUid Mael Ruain Tamlachta fechtas dia airge .i. ceppán i Sléib Mairgge. cell nuachongbal. Co n-acca intí Mael Rúain   in relic nglain imme ⁊ in dairthach fo lánessair glain. Dotháet senóir do indlut dó Is ruith dún or Mael Rúain. Nathó  a Mael Rúain fer trúag atancomnaic. In tú glanas in eclais. me im. Is i furopraib dogníther ón. Atú i ndoíre do maccaib mo brathar armo chuit. Rofitir cech fer díb turais dom opair cach dia. Nocho     beosa accu iarum. regsa letsu co mbeo issin manchine. Fo chen duit or Mael Rúain. Tair im diaidse. Atlui iarum fair co ndechaid issin n-áith do thirad.,   A mbuí Mael Rúain and d'adaig. co n-accai in noeb aníar chucai. Maith a chlerig or se. noco maith duit in t-oenmanach ro buí   ocumsa do thabairt úaim. Ni ar ulc frit am or se. Rot biaso olc  cetus mani lai uait in cele nDe ria cind tri tráth ondiu. Congairther in céle Dé do Mail Rúain. Airg do tig aridisi or Mael Rúain. Nathó nacham bersiu do doire. Nocho dingnisiu  ní dóibsium etir or Mael Rúain. Atbelsa gortai dī Ni erbailt   céle Dé riam de gortai ná huacht. Airgseo co mbé issind eclais. immonairchisfe in t-erlam dít. acht coropat faisitech. Luid síar cona tarlaic ina eclais. Dothaet ben for céim na reilgge arnabárach. In fail in céle Dé thall. Atlochammar do Dia do  thuidecht ona bachlachaib. Annam lend aithled cena lama   itiaidsiu. Lenni dait inniu dano a chlerig. Nicon regsa ám chucut. Inn ed ón a bachlaig. tuth na mbachlach aile dochoid immutso.  Noco rega im mír it béoluso co ndechais gortai. Dorega chucainni imbárach ol a setig or am ferrsa friss. In tussu ón. messe on. Buisium can ní a llaasin co n-aidche. Tic a setig. Tair chucainni   a chlerig fochen duit. Noco reg or seseom. Rot mairgseo ám dot  rád atbelai gortaide. Sé thráth dó cen dig cen biad. co rragaib ceill ar ecaib. ar gortai. A mbuí and co n-accai chaillig istech Cia fil sund or in chaillech. foremmid a hacallaim Messe or se. Cia galar so a chlerig or si.     Gorta dom brith. Fe amai or in chaillech. Biad acumsa ⁊ tussu
 cen biad. Lingthi immach. Dobeir dó ammaig imm ⁊ arbor ⁊ ass. Feccaid fora rithigid. Mo chobais ol a setig is bó bias úaimse fria brothchán. biaid bó uaimse dano ol a setig. Inti thanic i cind  bliadna it di lilgaig déc ro batar aciseom. ⁊ cess no da chess   lána do braich ⁊ do arbur biid. Berdair dī lesseom sair do Mael Ruain .i. uii. lilaca ⁊ aire.uii. n-ech do braich ⁊ biud. Cid so or Mael Ruain. Iss ed so a chlerig. Atlochomar do Dia or Mael Ruain.  Is mórad anma in Chomded Conid ferr do neoch dī a edpairt don Chomdid andás dona doínib talmannaib., 
