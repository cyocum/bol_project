  Áth Clíath co n-accai na llonga oc dul taris. Luid leo taris sair co n-accai slébe Alban. Lecait uadib hi tír. Luid i sliab iarthair   Alban. Ro fer snechta mór fair co toracht a chriss. Sé thrath dó  cen dig cen bíad co tarlaicseom ⁊ se marb sin glind. Dolluid Gruibne éices fili Feradaig ríg Alban díb marcachaib déc do chungid a mucc issi nglend Co n-accaiside oi dia brutt forsin  tsnechtu. fer marb ol suide. Co n-accai ropo the a chorp. Dormgni   reod dond fir ar in file. Ataid tenid imbi conna remset a baill oc eirge. Dogníther ón. coro mberb. Atraig opund. Fossud a laich or Gruibni ni áigther ní Is and asbert Gruibne la déicsin a gnuse a n-asbert.  .r. Fo chen a Chonaill chaín Chuirc cach tír thuic dar mara   mbrug thíar medarsot sund sál condat sernd súan. Sluaged mbalb buidnib gal gabsait gair thromm thriuair trede nad  fúach fofuair. fo dal rodom dia tucthar conid form forromais nach for alathire tí tarrassais. lathar col combat colcend frit mbrath mbrichi fort colla clár cannoe nad léit Lugthiach.   mac Ailella airmetside miad armitis táti dé dagerimi án sceo  dagcaillne díth. dítidech a naillChuirc immalluritar carud gáir ardat Chassial cáin úindiaig comb for Femon folnaibthir feiss find dedais sín slán giallo gebai Mumain mórsluagaig combo Locha Lén leo linfaid t'erchlos Erendmag ol sceo   tuathe Oengusa os cach thire tí.  Ticfat Tálcind dar muirthrían trolmaib crád cromm. Ecmamg im iss ésseom indala cimbid ro anacht Corc ar Laigniu .i. in fili atrubart in filidecht. Dobeirside dī dá laim imme. Ba cóir dún  ám or se failti fritt. Cia rot lessaigestar or se cossind ogumsa   fil it scíath. nip sén dorinchossig. Cid fil and or Corc. iss ed fil and mad fri dé tiastaso co Feradach.   Do chend dít siu bad fescur. Mad i n-aidche do chend dit siu bad  Matin. Nipa samlaid bías. No mbeir leis iarum dia thaig fessin.  ⁊ cliath fóe ⁊ ochtur fon chléith.   Luid iarum dia mís da acallaim Feradaig. ⁊ fonacaib Corcc immaig. ⁊ atchúaid dó a scél n-uile .i. Techt do chungid a mucc.  ⁊ asbert is marbad ro marb in fer. in tan atchondairc a nn-ogum  issin scíath iss and rap aithrech leis a marbad. Ar iss ed ro bui i ssuidiu. mac rig Muman doriachtso. Mad fri dé tissad t'ingenso   do thabairt do ria fescur. Mad i n-aidchi a feis leis ria matain.  Is olc in scél or Feradach ba dirsan nach i mbethaid donucais. Fonaisc a comthrom do argut for Feradach ⁊ dombert ammuig.  Feraidside failte  móir friss. Ni tharddad dó im ind ingen. Ar asbert Feradach ní thibred a ingin do amus fa anechtair nirbo   baa dosom ón o immanarnaic ind lanamain combo torrach de in  ben. Coro assaíted ⁊ co mbert mac dó Ní ardamair armad chóich. Ro tríallat dia breoad. Tancatar fir Alban fón loscud. Ba bés i tossaig nach ingen dogníd buís dar cenn aurnaidm no breotha.  conid de atáat na bríse. Mag mBreoa .i. Mag mBreg.   Ro gadatar dī fir Alban dáil don ingin co cend mbliadna co rrucad a mmac i finichruth. vel i fineguth vel i finítés Tecait hi cind bliadna dia breoad. In tibér do macc duitsiu or si. Dobéra im or  seseom ar belaib Feradaig. in tan dī bath dia loscudsi dombertsi ara mbelaib a ndíís. In la Corc in mac a ben or Feradach. Is leis ar in ben. Ni geb   úait ar Corc ar is mac moíni co ndardda a senathair. Dobiursa duit  ám or Feradach. is lat in mac. Gebthair ar Corcc i fechtsa. Airg immach a ben or Feradach ⁊ nibo sirsan duit. Ni rega im or Corc or ni cintach. Cintach im or Feradach. Ni cintach im or Corc cech   maicc a mathair. Fora mmac atá a cin .i. fora crisluch. Berar in mac immach dī or Feradach. Ni berthar dano or Corc ar ní fil for  feraib in n-ocsin. Ar asrire in mac a chinaid. Dosressart dib línaib or Feradach. Ba sirsan ar Corc. Maith a Chuirc or Feradach foí lat mnaí Is tu no togfaimmís di ciano bemís ica thogu. Dobersa     a lóg do feraib Alban. Dognither ón anaidseom tair co rrucsi tri maccu dó Maith a Chuirc or Feradach ber do maccu latt dochum do thíre ⁊ do mnaí ar is liach a mbith ria tír anechtair. Beir latt ere triir do arggut. Tiagait .xxx. laech lett dognither ón. Dolluid  anair a .xxx. láech co rranic Mag Femin. Dofuirim snechta foraib   i ssudiu. Conda bert for merugud oc Cnucc Graffand. Baí a athair- seom i llobrai. Fothúaith roslasom i tuascert maige. Baí muccaid
  Aeda ríg Muscraige oca muccaib in laasin. Asbert fri Aed dadaig.  Atchonnarcsa ingnad ol se indiu isna drommaibse atúaid. atchonnarc doss n-ibair for carraic co n-acca daurthach bec ara belaib ⁊ lecc   cloiche ara belaibside. timthirecht angel ond licc súas ⁊ anúas fir  or in druí ind Aeda bid ed domsod. rig Muman in sin co bráth.  ⁊ intí cétna ataifes tenid fond ibursin bid úad rige Muman. Tiagam dia hatud or Aed. Anam co mmatin or in druí Iss ed dī doralaiseom  fora merugud intí Chorc  a ro addaí tenid dia mnai ⁊ dia maccaib conid fúair in tAed arnabarach oca thein cona maccaib     imme. Atgéoin dī ⁊ dobeir failte móir dó ⁊ dobert a macc i ngiallai fria láim. In tan trá ro bás oc imchosnam ríge Muman iar n-ecaib  a athar iss and ranic Corc. Dognith iarum attreb lessium fo chetóir issin Chasiul. ⁊ ba lánri fer Muman ria cind sechtmaine. Is é dī   cetgiall ceta ra gaib rí Muman giall Múscraige. & soerthi dóib dara esi ⁊ rigan uadib i Casiul.  In muccaid dano fouair i Cassiul. doratad sairthi dó la rig Cassil ⁊ dia chlaind .i. cen cháin ⁊ cen chobach rig na rechtaire. Is é dano congair gairm rige do rig Cassil ⁊ dobeir bennachtain   lasin ríg ⁊ dechelt ind ríg do fo chetóir.  Is desein dī atá Cassel Cuirc. ⁊ iss ed a sil ⁊ a sémenn Cuirc meic Lugdach fil i Cassiul co bráth ond úairsin., 
