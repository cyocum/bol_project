 Drochcomaithech ro baí i n-ocus dosom .i. Grác ⁊ a ben .i. Crón. Nó bid Grác oc frithtuídechd friseom. No erbbad a mnaí dochum  in chlerig. Tair dam d'inrig aris a chlerig or Crón. Buíseom oc   fúaim ochra imma chossa. Teitseom issa lestar dosrigsi a gobol
  friseom. Bui a menad inna láimsiom. Dobert triana memmor co rragaib in lestar fris anís. Is and asbertsom.
Mo gillasa in conainech suail ní dianid robuidech tocair assa cháthir fein i cáthir comaitech., 
 Maith a banscal or seseom ro riastrat drochdoíne do gabol combat sáithech dít. Niba fír són or sisi. ni fuil i nHerind duinni rom lama lam chona. Is iar sin tra tancatar dibergaig cucisi co   ndeochatar da fer déc díb furri. Co n-erbairt Mo Lling.
Coin Cróne mathe oc imdegail tóne. Cid dia mbiathaiter la Cróin coin nad gabat ica tóin. 
   Maith or Grác beir in mac don bachluch dia altram. Téitsi lasin mac. Nirbo maith disi in n-aidchisin lasna bachlachu. Dodeochatar  im Hui Dega co rrucsat a chend deseom fein .i. do Gráic Adfiadar do mMo Lling ón. Co clos a guthsi arnabárach a olcas di in n-aidchisin. Boíseom oc timchiull martar and sin. Is and asbertsom oca déscinsi.
A ben Gráce in n-eces duit Grác do guin; ni accim sund nech bad bínd im geim ind laíg fil fort muin. 
Beir do mac latt a ben or seseom. indat báid in bachlaig imdo   mac.
