  COica epscop dodeochatar dochum M'Oedoc Ferna do Bretnaib   Cille Muine. ina n-ailithre dodeochatar. ar ropo dalta intí  M'Oedoc Ferna do Dauid Cille Muine. O amsir Dauid ni ru cad feoil i praintech Cille Muine. connad ruca comarba M'Oedoc Ferna. Is do ro rath ⁊ comsuide dó fri Dauid don chomarbu nod bera. ⁊ anad dó na hapdaine Cille Muine. nad chomraicfet a chossa  fri talmain céin bes i mbethu. Tancatar dī ind ailithir co M'Aedoc.   Ructha i tech n-oíged hi corgus erraig in sin. Dobreth dóib coica bargen do chruithnecht. ⁊ luss ⁊ medgusce prainni cecha haini. Cid dia tucad so ol in t-epscop uasal. Dia thomailt duibsi ol in  ferthigis. Ber latt dorísi ol in t-epscop. Mo chobais ni caithfider mír de sund. co rraib mucc ⁊ ag and. Is ed so ol in ferthigess. Cet   cet ol M'Áedóc. Dentar dóib. Dognither on. Berair dóib. Dognither ón. Berair dóib. Is maith ón or se. Bersiu lat a n-arbor ⁊ facaib in  féoil. Domelat iarum. bít and co arnabarach. Bennachaid M'Oedóc dóib. maith or M'Edóc. Cid anidrosaid ni ar far cursachad ind   féoil do thomailt duib issin chorgus ⁊ in t-arán cen ithi. In assind  legund tucais sin a M'Oedóic ol in t-epscop. Maith ol M'Aedóc. ni handsa ám ol in t-epscop. In mucc thucad dún areir ass a mmathar atib co ndúaib in talman. Nirbo ecen iar sin acht a comét ar chonaib  ⁊ gataigib. Iss ed a cétna ro saethraiged frisin n-ag. Ni col dī a     thomailt ar laiget a saethair. In bargen im rucad immach. Cóic furopre ar tri fichtib ar trí cétaib forsind oenbargin .i. in lín lá bís issin bliadain iss ed a llin furopra bís forin bargin. ⁊ dotháet allus la cech  A soethar mórsin iarum dar th'orddanso nocho  tomel ón corop saethar mo da lamsa dorromiulsa iar saethrugud   assa thalmain. Ba fír són ní doid bargin i nHeri. Conid siat ro selaig in ceppaig  Ferna Moir atúaid. Conid sin bargen cetadóid i nHerind. Connach inchathmi do neoch ní cen saethar lubra vel ernaigthi. 
