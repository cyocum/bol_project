O Doriactatar Meic Miled Espaine Herind. Tanic a ngáes timchell Tuathi De Danand. Curu leiced Heriu ar raind Amairgin Glúnmáir meic Miled. Uair is samlaid ro baiside  rígfili ⁊ rígbrithem. Curu raind Herind dar dó ⁊ co tuc in leth ro boí sís d'Herind do Thuaith De Danand. & in leth aile do maccaib   Miled Espain da chorpfini fadéin. Dochuatar Tuath De Danand i cnoccaib ⁊ sidbrugib cura accallset  sída fo thalmain dóib. Barfacsat cúicfiur díb ar comair caich cóicid i nHerind ic mórad chath ⁊ chongal ⁊ áig ⁊ urgaile etar maccu   Miled. Baracsat cuiciur díb ar comair cúicid Ulad in tsainruth. Anmand in chuicfirsin. Brea mac Belgain a Drommannaib Breg.  Redg Rotbél a slemnaib Maige Ítha. Tinnell mac Boclachtnai a Sléib Edlicon. Grici a Cruachán Aigli. Gulban Glass mac Gráci a Beind Gulbain Guirt meic Ungairb.   Barimmartatar sin inlach eter chúiced Ulad. imma raind i trí in  tan is ferr ro buí in cúiced .i. ra lind Conchobuir meic Fachtna Fathaig. Is iat ra roind in coiced ra Conchobor a dalta fadessin .i.  Cu Chulaind mac Sualtaim. ⁊ Fintan mac Neill Níamglonnaig a Dún Da Bend. Is é raind tucad ar cúiced a Cnucc Uachtair Forcha risa     ráter Uisnech Mide. cu tailmedon Trága Baile. cuit Con Culaind din chuiciud. Trian Conchobuir im á Thráig Bali co Traig Tola i  nUltaib  Trían Fintain. ó Traig Tola cu Rind Semni ⁊ Latharnai. Bliadain don chuiciud amlaidsin ina trí rannaib. Co ndernad feiss na samna la Conchobor i nEmain Macha. Ba sed mét na fledi. cét     ndabach do cach lind. Atbertatar áes gráda Conchobuir nar furáil mathi Ulad uile ic tomailt na fledisin ara febas. Is í comairli doringned la Conchobor Lebarcham do faidiud ar cend Con Culaind co Dún nDelga & Findchad Fer Bend Uma mac  Fraeglethain d'faídiud ar cend Fintain meic Neill Niamglonnaig co   Dún Da Bend. Rosiacht Leborcham co Dún Delga. ⁊ atbert ra Coin Culaind tuidecht d'acallaim a chaemaite. cu hEmain Macha. Is amlaid buí   Cu Chulaind ⁊ comfled mór ace do lucht a chrichi fadessin. i nDún  Delga. & atbert na ragad. acht bith oc frithalim lochta a chríchi   fodesin. Atrubairt Emer Foltchain ingen Forgaill Manach in tsessed ben is ferr tarraill Herind. na dingned acht dul d 'acallaim a aite Conchobuir. Atbert Cu Chulaind a eich do gabail dó ⁊ a charpat do indell.  Is gabtha na eich ⁊ is innilti in carpat ar Laeg nit infuirig cusin   anuair nadat torbad dit gaisciud. Cing and ind uair bas ail duit. Gebaid Cu Chulaind a threlam gaiscid immi. & faleblaing ina charpat.  imrulaid remi Cu Chulaind i tremdirgi na sliged. i n-athgardi na conar. cu hEmain Macha. & tánic Sencha mac Ailella d'ferthain fáilti ra Coin Culaind ar fagthi na hEmna. Is íseo falti ferastar fris.   Mo chen bithchen do thíchtu a chend sochair slúaig Ulad. a éo  gaile ⁊ gaiscid Gaedel. a meic dil drongaich dornchorcra Dechtini. Fálti fir connaig ascid sin bar Cu Chulaind. Is sed écin bar Sencha mac Ailella. Apair ca hascid connaigi ar Cu Chulaind. Atbér acht co rabat glinni mo dingbála ria. Apair ciata glinni condaigi dar cend     frithaisceda damsa. Na da Chonall ⁊ Loegaire .i. Conall Ánglonnach mac Iriel Glunmair. ⁊ Conall Cernach mac Amairgin. ⁊ Loegaire Londbuadach. Ra fornaidmed forna coraibsin inn ascid dar cend  frithaisceda do Choin Chulaind. Cata cuir condaigisiu rit frithaiscid bar Sencha. Na trí gillai óca ána airegda. Cormac Condlongas   mac Conchobuir. Mes Dead mac Amairgin. Eochu Cendgarb mac Celtchair. Is sed connaigimse ar Sencha mac Ailella. In trian fil it láim do Ultaib do lecud úait ra bliadain do Chonchobur diamba  ferddi in cuiced a bith aci ra bliadain. ní hindsa uair is é in tipra na telluch thechtaide é na fétaither d'áthgud na d'éligud. úa   ríg Herend is Alban. sech dambad ferddi in coiced a bith ace ra  bliadain ní hindsa a bith ace. ⁊ mani ferddi. scolfa minmac lind a chor fora trian fein i cind bliadna. Doriacht Fintan mac Neil Niamglonnaig. Airichlis Cathbath   druí degamra. Ra fírastar failti fris. Mo chen do thichtu a óclaíg   alaind amra a phrimgascedaig ollchuicid Ulad risná gabat dibergaig na hanmargaig na hallmaraig a fir ocharimmil chuicid Ulad.  Fáilte fir connaig ascid sin ar Fintan. Is ed écin ar Cathbad. Apair conat raib ar Fintan. Atbér acht conam rabat glinni mo dingbala ria. Apair cata glinni connaigi. dar cend frithaisceda   damsa ar Fintan. Celtchair mac Uthidir. Uma mac Remanfisig a Fedain Cualngi. Errgi Echbél a Brí Errgi. Ra fornaidmed forna   coraibsin. Apairsiu fadechtsa cata cuir geba frit rithascid a Fintain. Tri meic Uisnig anglonnaig. tri aenchaindli gascid na hEórpa.  Noisi ⁊ Anli ⁊ Ardan. Ra fornaidmit na glinnisin leith for leth.   Táncatar is tech i mbaí Conchobor .i. is Teite mBrecc. Is rí Ulad Conchobor ifechtsa ar Cathbath. ma thuc Fintan a thrían dó is sed ar Sencha ar tuc Cu Chulaind. Mas sed or Cu Chulaind ticed  d'ól ⁊ d'óebinnius limsa ar is í mo rithascid. Cadeat m'acsinesea  ⁊ m'urnadmand ar Fintan. in tráth lamair a radsin. Tincsetar   glinni cechtar n-aí díb cu barbarda. ⁊ ba sed barbardacht na comergi co mbaí nónbor i ngonaib ⁊ nonbor i fuilib. ⁊ nonbur ra hulibásaib. eturru for leth.  Atrácht Sencha mac Ailella ⁊ barocroth in craíb sídamail Senchada. comba taí tastadach for Ultaib. Romór debthaigthi ar   Sencha. úair ní rí Ulad Conchobor co cend mbliadna. Dogenamni sin ar Cu Chulaind acht na tísirsiu etraind i cind bliadna. Ni thargsa  ón ar Sencha. Fornaidmis Cu Chulaind fair. Damnatar la tri laaib ⁊ aidchib ic ól na coibledisin Conchobuir. co tarnacar leo. Lotar da tigib ⁊ dúnib ⁊ dagárasaib ar sain.   Intí thanic i cind bliadna ro boí in coiced ina thopor thuli ⁊  techta ac Conchobor. conna rabi aithles fás fal.am otá Rind Semni  ⁊ Latharnai co Cnocc Uachtair Forcha. ⁊ co Duib ⁊ co Drobais. cen mac i n-inad a athar ⁊ a senathar ic tairgnam da thigernu duthaig.   Is and so dorala caínchomrád eter Coin Culaind ⁊ Emir. Atar lim  ar Emer is ardrí Ulad ifectsa Conchobor. Ni liach ciambad ed ar Cu Chulaind. Is mithig a choibled rígi do denam dó badechtsa ar Emer. ar is rí co suthain é Dentar dī bar Cu Chulaind. Doringned in choibled co mboí cét ndabach do cach lind inti. Is in tan cetna     rachomarléic Fintan mac Neil Niamglonnaig a choibled do denam co mboí cét ndabach do cach lind inti. & corbo éim ⁊ corbo ellam i n-oenló ra fuaprait ⁊ i n-oenló rapsat irlama. i n-oenló ra gabait a n-eich dóib ⁊ ra hindlit a carpait. Taisechu rosiacht Cu Chulaind  co hEmain. Ní tharnacar acht a eich do scur inn úair doriacht Fintan. ⁊ tanic reme i nEmain. Is and boí Cu Chulaind ac tócuriud     Conchobuir ar ammus a fledi. inn úair doriacht Fintan. Cadeat mo chuir ⁊ mo glinni inn úair lamair sút do rád. filem sund ar meic Uisnig. ic comergi. Cid messe bar Cu Chulaind. ní hamlaid  atú cen ratha. Atraachtatar Ulaid co barbarda ara n-armaib. ár   nar lam Sencha érgi eturru. raptar essídaig. Nara chumaing Conchobor ní dóib. acht in phelait rígda i rrabatar d'fácbáil leo. ⁊ rata linestar mac dó diarbo chomainm Furbaide mac Conchobuir.  Is amlaid ro buiside Cu Chulaind rotan ail. & banéclastar Conchobor 
  fair. maith a meic bar Conchobor diambad áil dait ticfad dít Ulaid   do sídugud. Cinnas eside bar in mac. ⁊ coí ⁊ tuirsi do denam I fiadnaisi do chaemaiti Con Culaind. ór ni rabi d'écin catha na  comlaind fair nach fortsu bias a menma. Sois in mac for cúlu ⁊ dogní coí ⁊ tuirsi i fiadnaisi a aiti Con Culaind. Confócht Cu Chulaind. cid nod boí Atbert in maccáem ri Coin Culaind. in tan atá in cóiced na thopor tuli tussa 'ca adgell. ⁊ 'ca admilliud. ar aí cloechlód   oenaidchi. Tucus mo brethir ris bar Cu Chulaind ⁊ ni taris ticfaither.  Daongsa mo brethir ar Fintan. na lecob d'Ultaib cen taidecht lim innocht. Bagebsa comarli amra dúib dá lamaind a labra far Sencha mac Ailella. In cetleth dond aidchi do Fintan. ⁊ in leth dedenach     do Coin Chulaind. ar thoirsi in meic bic do chosc. Lecfatsa fair bar Cu Chulaind. Anfatsa fair dano bar Fintan. And atractatar Ulaid im Chonchobor. ⁊ faidis téchta fan cúiced do thochostul lochta in choicid co cobfleid Fintain. Luid Conchobor fodéin co craisluch na Craibruade imme co     Dún Dá Bend co tech Fintain meic Niamglonnaig. Doriachtatar Ulaid do thochastul na fledi connach baí fer lethbali i nUltaib na toracht and. Is amlaid tancatar cach briugu cona bantuilg. Cach rí cona rígain. cach fer ciúil cona chomadas. Cach ségaind cona banségaind. mar ná risad acht dám nónbair in bali is amlaid ra     frithálit. Ro bátar cotaltigi caema cumtachda cruthglana ria n-airchill. Ro batar gríanána álli ardda essarda do aín ⁊ do úrluach- air. ⁊ sluagthigi sithata. Cuchtarthigi lethna luchtmara. ⁊ bruiden  brec bélairsiung is sí lethan luchtmar lánmór. is sí chulach chernach cethardoirsech inra thaillset mathi Ulad etar mna ⁊ firu.   ic ól ⁊ ic aíbnius. Ra doirtea airigthi bíd ⁊ lenna dóib cu riacht praind cét de biud ⁊ de lind cach nonbair díb.  Ár sain ra hairecrad a óltech la Conchobor ar gnímaib. ar irrannaib ⁊ cenelaib. ar grádaib ⁊ dánaib ⁊ ar chaínbésaib im choemchostud na fledi. Tancatar rannaire ra raind. ⁊ deogbairi ri     dáil. ⁊ dorsidi ri dorseoracht. Ro canta a céoil ⁊ a n-airfiti ⁊ a n-intlassi. Gabtha a ndúana ⁊ a ndréchta ⁊ a n-admolta dóib. Ra fodailte séoit ⁊ maíni ⁊ innmassa dóib. Is and so atrubairt Cu Chulaind ra Láeg mac Riangabra érig remut a mo phopa Laíg.  faircsiu lett renna aeoir. finta lat cuin ticfa midmedon aidchi. ár it menic i crichaib ciana comaidchi 'com óit ⁊ 'com forairi. Ra   erig Laeg remi immach. Ro gab ac midem ⁊ ic mórdescin noco  tánic medon aidchi. Feib thanic medon aidchi Tanic Láeg is tech   remi aitt i rrabi Cu Chulaind. Is medon aidchi fadechtsa a Chú na cless ar se. Mar rachuala Cu Chulaind ra innis do Chonchobur    ⁊ sé san fochlai fennida na fiadnaisi. Atraacht Conchobor ra beind  breccsolais buabaill. Ba taí tastadach ar Ultaib. á 'tconncatar in ríg na sessam. Ba sed a thaidecht bátar dá tairnad snathat a féci for airlár co cluinfide. Oen do gessib Ulad labrad riana ríg. ⁊ óen do gessib in ríg labrad   riana druidib. Is and atbert Cathbad drui degamra. Cid and sin  a ardrí Ulad airegda a Chonchobuir. Cu Chulaind ann so. is mithig leis dol d'ól a ledi Diambad maith leis bennachtu Ulad i n-óenbaile da thuillem. ⁊ ar faind ⁊ ar mná ⁊ ar maccaími d'fácbáil. bud maith ar Cu Chulaind acht co tisat ar curaid ⁊ ar córaid ⁊     ar cathmilid ⁊ ar n-áes cíuil ⁊ dána ⁊ airfitid lind. Atraachtatar Ulaid érgi n-aínfir ara fachthi fondchrúaid immach. Maith a mo phopa Laíg ar Cu Chulaind tabair séol étrom forsin  carpat. Bátar teora búada airaidechta forsinn araid inn úairsin  .i. immorchor ndelend. ⁊ foscul ndíriuch. ⁊ léim dar boilg. Maith   a phopa Laíg ar Cu Chulaind. saí brot n-áig forsan echraid. memaid banbidgud bodba d'echraid Con Culaind. Tancatar echrada Ulad  fora n-athiris & iss ed so ro gabsat i fachthi Dúni Dá Bend. do Chathir Osrin. do Lí Thúaga. do Dún Rígáin. d'Olarbi. ⁊ ra hur nOllarbi i mMag Macha. I Slíab Fúait ⁊ i nÁth na Forari. do   Phort Nóth Con Culaind. i mMag Murthemni. i Crích Saithi. dar  Dubid. dar sruthair na Bónni. i mMag mBreg ⁊ Mide. i Senmag Léna in Mucceda. i Claithar Cell. dar Brosnachaib Bladma. a clé ra Berna Mera ingini Trega risater Bernán Ele indiu. A ndes ri Sliab nEblinni ingini Guaire. dar Findsruth risa n-apar Aband     hua Cathbath. i mMachaire Mór na mMuman. dar Lár Nartini. ⁊ i Smertaini andes. na findcharrgib Locha Gair. dar sruthlind Mági. co Clíu Máil meic Ugaine. i crích na Desi Bice. i ferund Con  Ruí meic Dáire. Cach tailach dara tictis na múrtis co fáctais ina  fóenglenntaib  cach fidbad dara tictís no thesctaís rotha iarnaide   na carpat frema na ralach romór comba crích machairi da n-éis.  Cach sruth ⁊ cach áth ⁊ cach inber dara tictís ba lecca lomma lántírma dara n-éis ra hed cían ⁊ ra dréchta fata. ra mét na bertís a n-echrada ra n-irglúnib. na hessa ⁊ na hátha ⁊ na hinbera assa corpaib fodein.   Is and sin atbert Conchobor rí Ulad. ní fúarammar in sligese  eter Dún Dá Bend. ⁊ Dún Delga. Doberam ám ar mbrethir ar Bricni acht is airdarcu dúin sanas na da neoch aile éigem. indar   lind ni ar crích Ulad uili itám itir. Doberam ar mbrethir and ar Sencha mac Ailella. nach ar crích Ulad itir itaam. Doberam ar   mbrethir ar Conall cunad fír. Is and sin tendsat araid Ulad a nglomraigi i mbélbaigib a n-echrad an chétchairptech cossin carptech ndedenach. Co n-ebairt Conchobor.  cia forindfad dún ca crích ina fuilem. Cia farindfad duit ar Bricriu acht Cu Chulaind. Uair is é atrubairt na rabi tricha cét   na dernad argain cét cacha trichu cét. Dimsa thic a Bricri ar Cu Chulaind. Ragatsa ar Cu Chulaind. Luid Cu Chulaind co Druim Collchailli risa n-apar Áni Cliach. Apair a phopa Laíg in fetarsu  ca crích ina fuilem. nad fetar són am. Barfetarsa ám ar Cu Chulaind. Cend Abrat Slebi Caín seo thess. Sleibti Eblinni seo thairthúaid   Lind Lumnig in lind solosmór út atchí Druimm Collchailli seo i  fuilem risi n-apar Áni Chlíach i Crích na Dési Bici riund andes atá in slúag i Clíu Mail meic Ugaine. i ferund Con Ruí meic Dári meic Dedaid. I comfat ro bátar immisain. snigis tromsnechta dermár for   Ultaib co rránic co formnu fer ⁊ co fertsib carpat. Dorigenta furopra  ic aradaib Ulad. colomna cloch do thócbáil eturru. ar scathaib a n-ech. eturru ⁊ in snechta. cundat marthanaig béos Echlasa Ech Ulad o sin ille. Cunad d'indchomarthaib in scéoil sin. Lotar rempu Cu Chulaind ⁊ a ara .i. Loeg. cunice bail i rrabatar     Ulaid. Ceist dī bar Sencha mac Ailella. ca crích inad fuilem. Itaam ar Cu Chulaind i Crích na Desi Bice i ferund Chon Rui meic Dari i Cliu Máil meic Ugaine. Ar mairg deside ar Bricni. ⁊ mairg Ultu. Na hapair a Bricni ar Cu Chulaind. ár bératsu éolas  do Ultaib i frithdruing na sliged cétna cu roissem ár mbidbadaib.   riasiu bus lá Mairg Ultu arro genair ar Celtchair mac Uithidir in gormac. dobeir in comairli. Ni fetamar ar Fergna mac  Findchonna far rí Burig  Ulad comairli merbi na mettachta na mígascid acut d'Ultaib ríam a Chu Chulaind cusinnocht. Mairg a téit intí dobeir in comairli far Lugaid Lamderg mac Leti.  rí Dáil Araide. cen inad rend ⁊ arm ⁊ faebur do denam de. Ceist   cena far Conchobor. cid as áil dúib. Is áil dún ar Celtchair mac Uithidir bith lá co n-aidchi issin chrích inad fuilem. Uair massi madma lind dula esti. uair ní slicht sinnaig i feóraind vel i fasaig na  fidbaid ocaind. Apair dī a Chu Chulaind ar Conchobor. Ca hinad   longphoirt as chóir dúin lasin lá co n-aidchi seo. Oenach Senchlochair sund ar Cu Chulaind. ⁊ ní hinbaid oenaig ind inbaid garb gemretta   so. & Temair Luachra for leccaind na hIrluachra. ⁊ iss inti atát na histoda. ⁊ na forgnama. Dula cu Temair Luachra dī is cóir and  ar Sencha mac Ailella.   Lotar rempu i tremdirgi na sliged cu Temair Luachra ⁊ Cu Chulaind d'eolas rempu. Cid Temair Luachra már fás ríam vel iaram hí  ní ind aidchisin rop falam. Ba dethbir ón. Úair mac rucad do Ailill ⁊ do Meidb dárbo chomainm Mane Moepirt. ⁊ tucadside ar altram do Choin Ruí mac Dáre. & dollotar ind aidchisin .i. Ailill ⁊ Medb. co mathib a cóicid leo d'ol i cind mís in meicsin. Cia ro bátar    sin uile and ro buí Eochu mac Luchtai cona choiciud and. & dano ro buí Cú Ruí mac Dári co clannaib I edad uili. & cia ro bátar sin uile and ba ben fattech Medb in bangaiscedach ingen ardrig Herend.  .i. Echach Feidlig. Bátar da dercaid ⁊ da druid oc foircomét di.   Ba sed a n-anmandside .i. Crom Deroil ⁊ Crom Darail. da dalta do Chathbath druid degamra. Is and barecmaing dóibsin bith ar múr Temra Luachra in tansin ic fegad ⁊ ic forcomet. Ic midem ⁊ ic mórdescin for cach leth uathu. Is and sin atbert Crom Deroil. innat arfaid inní tarfáid damsa. Cid   ní ar Crom Darail. Atar lim at ruibni ruadgascid ⁊ ám hám sochaide  atchiu dar leittrib na hAirluachra anair. Nírb urail lim lom cró  ⁊ fola issin mbél tacras sin. ar Crom Darail. Uair ni sluag na sochaide sin acht na daire romóra secha tancamar indé Dambad ed iat cid fotera na carpait rígda romóra fothu. Nidat carpait sin ar Crom     Darail. acht na rígrátha secha tancamar. Diambtís ratha íat. Cid fotera na scéith áilli oengela intib. Nidat sceith etir ar Crom Darail.  acht na colomna cloch filet i ndorsib na rigráth. sin.  Díambtis colomna iat ar Crom Deroil cid fotera immad na rend ruadarm uas brontib mórduba in mórsluaig. Nidat renna sin etir ar Crom Darail.   acht uiss ⁊ altai na crích cuna mbennaib ⁊ cona congnaib uasa.  Diambtis uiss ⁊ altai iat ar Crom Deroil. Cid fotera na cuiret a ngrega d'fotlaigib assa craib conid fordub cu aér n-enadbul uasa cennaib. Nidat grega sin ar Crom Darail acht alma ⁊ eiti ⁊ innili na crich arna  lecud asa faltaigib ⁊ a fidbualtib. uair is arna geltaib sin tairisit na   heoin ⁊ na hethaiti forsin tsnechtu. Mo chobais masat eoin ⁊ ethaiti iat ni himmirgi óenéoin.
Masat elta co ndath elta ní himmirgi óenéoin; atá bratt brec bánóir andar let im cach n-óenéon Masat elti glenna garba asna renna rodba; nidat uati slega serba uasna beraib bodba. Dar lim nidat frossa snecta. acht mad fir bic becta. atát ina ngrindi garta. uasna rinni recta. fer fa cach starga cruaid chorcra is adbul inn elta; M. 
 Acus na héligsiu ar Crom Deroil. etir missi. uair is mi ata ar fírinni. á thecait sech rennaib na ndairi na hIrluacra anair. cid ros crommad menbatís doeni. & is amlaid ro boí acond éligud ⁊ bacachain in laid seo.
A Chruim Darail cid atchiu tresin ceó cia forsata in mana cró iarsin gleo Ni cóir deit immarbáig rim as cach raind aterisiu a duni chruimm at muni maill. Masat muni bít i fus ina tast risatresat munip liss. da dul ass. Masa dairi feda feirn. as chaill chairn. ni luadfitis sligi nduilb diambtis mairb. Uair nachat mairb garg a ngléo. garb a llí luadit maigi. is feda feo uair isit bí Diambtís craind da chendaib cnocc cu ngnim glecc ni luadfitis leithet bruitt diambith brecc. Uair nachat craind gránna a muirn gaind nach dailb fir cu múadaib as fir fern rúada a n-airm. Mas ar druim ech ndond atát drong sreth sníit. masat cargi is luath rait. at ruad masat liic. Cid datá neim ar cach barr báig derb dond. a 'taregat sechin rind cid ros crom. A. 
Atchuala Cú Rui mac delbchain Dari imresun in da drúad ar múr Temra Luachra ara chomair immach. Ni bar oenscéol atát     na druidse immaig ar rí in domain. Cú Ruí mac delbchaín Dari. Is and sin ra chomerig grian sech comchruinni in talman. Is follus dhúin innossa in sluag ar Crom Dérail. Atracht grían ra lecnib na hIrluachra. & is amlaid ra buí 'ca rád ⁊ ro chachain in laidsea. ⁊ barecart Cú Ruí im enrand é don laíd.
Atchiu Luachair línib sliab taitnid grian tulgorm re taíb. is óic imriadat do chéin eter moin céir ⁊ craib. Mas elta fiach sut tair thall. mas elta tradna tromm mas elta druiti labor mas elta chadan na chorr. Masa elta giugrand gúr. masa elta gési gér is fata uadib cu nem is garit úadib co fér. A Chu Ruí meic Dári dil a fir imthéit sále sreb apair or is ferr do chiall ca rét imthic in sliab sen. In da dercaid in da druí is adbul a céo; is uil úamnaigi atascí is luamnaidi a ngléo. Masat cethrai corniga cais. masat cargi cruada cniss; masa chaill dubgorm thana. masa thondgur Mara Miss. Masat cethra co ndath chethra. ni himmirgi oenbó ata fer borb bertas broengó ar druim cacha oenbó Atá claideb cacha bó 's a sciath da leith chlíu; atat meirci cruaid ra cruaid uasna buaib atchiu. A. 
Ní cian ro batar and in da druid ⁊ in da dercaid cu remid banbidcud bodba don chetna braini dar glend anall. Ba sed a barbardacht  atraachtatar cuna fargaib sleg ar aidlind na scíath ar berraidi ná   claideb ar alchaing i Temair Luachra na torchair. Cach teg ara rabi tuigi i Temair Luachra atrochair na linbrattaib dermáraib de. Ba  samalta combo ní in muir tísad dar múraib ⁊ dar cernaib in betha chucu. Ra sait gnethi da gnúisib ⁊ ra buí crith ar détaib i Temair Luachra ar medón. Atrochratar in da druid i nnélaib ⁊ i tassib ⁊ i   tamlecht. Fer díb dar múr immach. Crom Darail. ⁊ Crom Deroil dar  múr innond. Et araí sin ra érig Crom Deróil ⁊ ra chuir súil darin cétna mbraini tanic issin fachthi. Tarblaingset in slúag forinn faidchi. & suidset i n-oenairctas  forinn achthi Snigis ⁊ legais in snechta tricha ferrthraiged ar cach   leth uathu ra bruth na míled mórchalma.  Tanic Crom Deroil is tech i rrabi Medb ⁊ Ailill ⁊ Cú Ruí ⁊ Eocho mac Luchta. ⁊ bariarfacht Medb can as tanic in t-armgrith darfanic inn a haéor anuas. vel in dar muir aniar vel inn a Herind anair. Is a Herind anair dar lecnib na hIrluachra cu demin ar Crom Deroil.     Tachim sluaig barbardai nad etarsa indat Herennaig vel indat allmaraig. masat Herennaig ⁊ menbat allmaraig isat Ulaid. Nabad achnid do Choin Ruí andsút ar Medb tuarascbala Ulad ar is menic  ar écraitib ⁊ ar sluagedaib ⁊ ar thurasaib inna farrad é Ropad aichnid ar Cú Rui acht co fagbaind a tuarascbala. Tuarascbail in   chetna braini tainic issin mbali díb ám atá acumsa ar Crom Deroil.   Tabair dúin dī ar Medb.  Unsea ra dún anair anechtair ar Crom Deroil atchonnarcsa and budin rígda romóir fiu ríg cach oenfer sin buidin. Triar i n-airenuch na buidni. laech rosclethan rígda romór eturru bar airmedón. samalta ra ésca 'na ollchóiciud déc a gnúis ⁊ a drech ⁊ a aged.    Ulcha degablach findchael fair  Folt tóbach dergbudi i forchengul co fán a chulad leis. Lend chorcra chorrtharach immi. milech óir ecair ina brutt uasa gelgualaind. léni de sról ríg ra grían a gelchnis. Scíath dondchorcra co cobradaib óir buide fair. Claideb órduirn   intussil leis. Sleg cuinseo corcarglan ina gelglaicc deiss deligthi. cona foga fogablach lé Certlaech da leith deis suillsithir ri snechta a gnúis ⁊ a drech ⁊ a aged. Fer bec bradub dá leith chlí luchru són cu mór. Fer find forsolus ic faebarchless chlaideb uastu. A cholg dét aithgér urnocht issin dara láim dó A chlaideb mór mileta issin   láim n-aill. Ras cuir immasech i n-urairdi ⁊ i n-ísli. gun benat foscud fri folt ⁊ fri leccainn in laích móir medónaig ariu ra sechat talmain. ras geib in fer cétna ar rind ar uigib ⁊ faebraib. Is rigda in tuarascbáil ar Medb. Is rigda in luct issa tuarascbáil bar Cú Ruí Ced on cia sút bar Ailill. Ni handsa. bar Cú Ruí   Conchobor mac Fachtna Fathaig rí díless dingbala Ulad hua ríg  Herend is Alban. in laech mór medonach út. Fintan mac Neil Niamglonnaig fer trín Ulad da leith deiss. cunid soillsithir snechta a gnúis ⁊ a aged. Cu Chulaind mac Sualtaim in fer bec brádub da leith chlí Ferchertni mac Corpri meic Iliach in fer find forsolussin     fil ic imbirt chless gaiscid uastu. rígollam de rígollomnaib Ulad sin. ⁊ cúlchometaid do Chonchobur o théit i crích a bidbad. Cipé dambad áil a áil vel a accallam in ríg ni lemthar co n-elathar in fersin. Unsea riu sain anair anechtair ar Crom Deroil. Atconnarcsa and  triar n-álaind n-étrom ⁊ erriud fennidi impu. días óc aítidach díb.   In tres gilla ulcha degablach dondchorcra fair. Nicon benat a drucht dind féor ar áthi ⁊ imetrummi imthancatar mar na facced nech don mórslóg iat. ⁊ atchiat in sluag n-uile. Is séim ⁊ is imétrom ⁊ is sídamail in tuarascbail ar Medb. Is séim  iss is sídamail in lucht isa tuarascbail ar Cú Rui. Cia sút for Ailill   Ni handsa ám bar Cú Rui. Trí sáermaccaémi Tuathi De Danand and sin bar Cú Rui. Delbaeth mac Eithlend. ⁊ Óengus Óc mac in Dagdai.  ⁊ Cermait Milbél. Tancatar sin dered aidchi indiu. da mórad áig   ⁊ urgaile curas mescsat iat arin tslúag. & is fír cunna faccet in slúag  iat ⁊ atchiatsom in slúag.   Unsea riu sain anair anechtair ar Crom Deroil. Atchiu and buidin laechda langlonnaig co triur derscaigthi rempu. i rremthús. Laech fíchda fordond and sin. ⁊ laech find fíralaind. ⁊ laech ruanaid rigthend  trén. co fult tóbach dergbuide fair. cunid samalta ra cír mbethi ra dered fagamair vel ra bretnasaib bánóir glantaitnem a fuilt. Ulcha degablach dondchiar fair. samalta ra hed láma laích ar fat. samalta     ra corcair lossa liac vel ra oíblib úrtheined a gnúis ⁊ a drech ⁊ a aged. Tri scéith donderga míleta foraib. Tri mánaisi mára murnecha bar  an barcaib leo. Tri claidib tromma tortbuillecha leo. Tri étaigi cáema corcardai impu.   Dar ar cubus is laechda ⁊ is curatta in tuarascbail ar Medb. Is laechda ⁊ is curatta in lucht isa tuarascbail ar Cú Rui. Cid ón cia sút bar Ailill. Ni handsa. Tri prímlaich Ulad ind sin. na da Conall ⁊ Loegaire. .i. Conall Anglonnach mac Iriel Glunmair, ⁊ Conall  Cernach mac Amairgin. ⁊ Loegaire o Raith Immil.   Unsea riusain anair anechtair bar Crom Deroil. Ataconnacsa and triar n-uathmar n-anachnid i n-airinuch na buidni. Tri lenti linecda i caustul fri cnessaib dóib. Tri bruitt finnig liathodra i forcipul impu.  Tri cualli iairn isna brattaib uasa mbraaib. Tri fuilt fordonna fraechda forru. Tri glansceith odorda co caladbualtib finnuma forru.   Tri slega slindlethna leo. Tri claidbi órduirn acaib. Ba samalta ri gláim con allmaraig i fathod srenbúrach craidi cach miled díb ra  forcloistecht a mbidbad isin dunadsa. Is barbarda 's is cauratta in tuarascbail ar Medb. Is barbarda in lucht issa tuarascbail bar Cú Rui. Ced ón cia sút bar Ailill. Ni handsa   bar Cú Rui. Tri taismidi catha Ulad and sin. Uma mac Remanfissig  a Fedain Chualnge. Errgi Echbél a Brí Errgi. Celtchair Mór mac Uithidir a Raith Celtchair a Dún Da Lethglas. Unsea riusain anair anechtair bar Crom Deroil. Atconnarc fer súilech sliastach slinnénach sármór síthfata. co sarbratt lachtnai     imbi. Secht ngerrchochaill ciara. comlemna imbi. girri cech n-uachtarach. libru cach n-ichtarach. Nonbur cechtar a da tháeb. Lorg aduathmar iarnaidi na láim. Cend anbten furri. ⁊ cend álgel ba sed a reba ⁊ abairti fuirmid in cend n-anbthen for cendar na nonbor condas marband ra abraitiud n-oenuaire. Fuirmid in cend     algen forru. condas bethaigend issinn uair chetna. Is ingnad in tuarascbail far Medb. Is ilrechtach intí 'sa tuarascbail   bar Cú Rui. Cid ón cia sút bar Ailill. Ni handsa bar Cú Ruí in Dagda Mór mac Eithlenn dagdia Tuathi De Danand. Da mórad áig ⁊ urgaile  ra cummasc isin matin indiu forin sluag ⁊ ni faccend nech issin   tslúag é. Unsea riusain anair anechtair ar Crom Deroil. Atchonnarcsa and fer tailc tuillethan. Is é bailc bradorcha. is é drechlethan détsolus cen erriud cen étgud cen armu cen faebru acht fuathbróc dondlethair  degsúata. cu airbaccaib a da ochsal. remithir fer mór cech n-oen   ball de. In corthi cloichisea immuich na fetat Clanna Dedad uile da thócbáil ra gat a talmain ⁊ daringni ubullchless án méor coa cheli  de.  Ra leic uad ra talmain feib ra leiced dlaí omthaind bar athi  ⁊ etrummi. Is ruanaid rightend trén rochalma in tuarascbail bar Medb. Is  fornirt cach 'sa tuarascbail bar Cu Rui. Ced ón cia sút bar Ailill.   Ni handsa. Trisgatail trenfer sin .i. Trenfer tigi Conchobuir. is é marbas na trí nónbair dá déccun anníaraid nammá. Unsea riusain anair anechtair ar Crom Deroil. Atchonnacsa gilla nua noidenda i cengul ⁊ i cubriuch. Trí slabraid cechtar a da choss.    ⁊ slabrad cechtar a da lam. Tri slabraid imma bragit. ⁊ mórfessiur cecha slabraide conid inund ⁊ óenmórfessiur déc. Co mbeirsium rompur ferda feramail cu trascrand in óenmórfessiur déc cunas tairngend feib ro thairnged a comlín de bolganaib belca for áthi ⁊  etrummi. In tan atchluined boltnugud a námat in tan ra benad   cend ind fir díb ra tailfót de thailfotaib in talman. vel risin carraic clochi. iss ed atbered in fersin ní da thetarrachtain gaili na gascid  berair in rumpudsin, acht fá baltnugud in bíd ⁊ in lenna fil issin dunudsa. na ngeibsium eill nári cu n-imthig athach leo co taí tastadach conda bic in tond inburbi chétna.   Dar ar cubus ar Medb. Is nemnech ⁊ is dochoisc in tuarascbail. Nemnech dochoisc cách issa tuarascbail bar Cú Rui. Ced ón cia é  bar Ailill. Ni handsa mac na tri curad atrubart a chianaib .i.  Uma mac Remanfisig. Errgi Echbel. & Celtchair mac Uthidir. Is éicen in n-airetsin da slúag ica chomét. a théit i crích a bidbad daig   a gaili da chomus .i. Uanchend Arritech ⁊ níra slán acht a  oenbliadain déc. ⁊ nira chaith a chuit riam na tairced do cach óen no bid issin taig. Unsea riusain anair anechtair ar Crom Deroil. Atcondarcsa and budin da daescarslúag oenfer eturru. Suasmael dubrintach fair   mocolsúli móra oengela ina chind. Aged ethiopacda slemangorm    aci. Bratt ríbáin i forcipul immi. frithchuman umaidi ina brutt uasa braini. sithbacc creduma ina láim. Clucin ceolbind ina chomaitecht. Bertaid a echlasc barin slúag co tárcend suba ⁊ sogra dond ardríg ⁊ dond tslúag uili.  Sothib ⁊ is fursidi in tuarascbail ar Medb. Sothib cách 's a   tuarascbail bar Cú Rui. Cia sút bar Ailill. Ni handsa bar Cú Rui. Róimid rígóinmit sin ar Cú Rui. Ónmit Conchobuir. Ni rabi d'esbaid nach do chumaid ar duni d'Ultaib riam ara tucad da ari acht co facced Róimid rígónmit.   Unsea riusain anair anechtair ar Crom Deroil. Atchonnarc and  fer corcarda cétliath i carput chendphartech ás echraid uraird. lend ilbrecc ingantach imbe. co n-imdénam órsnáith. Fail óir dano cechtar a da lám Fánni óir im cach mér da meraib. Airm co n-imdenam órda lais. noí carptig remi. ⁊ix. carptig na degaid      ⁊ix. carptig cechtar a dá tháeb. Is urdnidi ⁊ is rígda in tuarasgbail ar Medb. Is rígda ⁊ is urdnide tí 's a tuarascbail ar Cú Rui. Ced ón. cia sut bar Ailill. Ni handsa bar Cu Rui. Blad Briuga mac Fiachna a Temair na hArdda. ⁊ is  éicen na noí carptigsin imme. cach conair téit. ar ní eistensom   ra hirlabra neich din tslog acht réa n-irlabrasom. gaíni a comrade do neoch aile acht dósom. Unsea riusain anair anechtair ar Crom Deroil. Atconnarc and budin rígda romóir. Oenfer ina airenuch sáic. folt fraechda fordub  fair. ell n-ailgen issin dara hoil dó Cubur fola fordeirggi issind   óil aile dói. frecra mín munterda in dara fecht. ⁊ frecra andiaraid in fecht aile. Onchú obeli cechtar a da gualand. Sciath taí tailgel fair. Claideb gelnduirn leis. Sleg mór míleta ra aird a gualand inn  uair ras geib a grith slegi. Dobeirseom béim d'erlaind in rogai bara dernaind co maidend lán ármide meich de sponcaíblib tentidi dara   slind ⁊ dara fográin inn uair ras geib a grith slegi. Cairi dubfola da lind aduathmar aidchi remi arna denam tria druidecht da folaib.  con ⁊ catt ⁊ druad cu fobairthea cend na slegisin issind lind nemi sin. In trath na thiced a grith slegi. Darar cubus in tuarasgbail ar Medb. Is nemnech cach 's a tuar-    asgbail ar Cú Rui. Cid on cia sút bar Ailill. Dubthach Doel Ulad sin ar Cú Rui. Fer nara thuill buide ri nech riam. ⁊ inn úair is  crech ac Ultaib ule. is crech acisium a oenur. In Luin lúathéchtach Celtchair na láim ar íasacht. ⁊ cori fola forderggi rempi. arna   loscedsi a crand vel in fer no biad fóthi meni fothraicthe sin choire.   fola nemi hí ⁊ ic tarngiri chatha itási.  Unsea riusain anair anechtair bar Crom Deroil. Atconnacsa and buidin aile. fer féta farsaid findlíath ina airenuchsaide. Bratt glefind immi. co n-achárimlib argit oengil. Léni alaind oengel i caustul fri cnes dó Maeldorn finnargit fa choim. Cráeb chréduma ra     haird a gualand. Binnius airfitig inna guth. airlabra airard admall aci. Darar cubus is brithemda ⁊ is gáeth in tuarascbail ar Medb. Is gáeth ⁊ is brithemda cách 's a tuarascbail bar Cu Rui. Cid ón cia sút bar Ailill. Ni handsa. Sencha Mór mac Ailella meic Maelchlóid.     a Carnmaig Ulad. Sobérlaid fer in talman ⁊ fer sídaigthi slúaig Ulad. Fir domuin án turcbáil co funiud. no sídaigfed da thrí findfoclaib. Unsea riasain anair anechtair ar Crom Deroil. Atconnarc and budin fég fíralaind. Gilla óc aítidach inna hairenuch. folt buide     buanchlechtach fair. In breth na fetand in láech fil remi da brith. beridseom hí Is gáeth ⁊ is glicc in tuarascbail ar Medb. Is gáeth ⁊ is glicc in  tí 'sa tuarascbail ar Cú Rui. Cia sút bar Ailill. Ni handsa. Caíni cainbrethach mac Sencha meic Ailella sin ⁊ in breth na beir a   athair ⁊ na fetand beridseom hí  Unsea riusain anair anechtair ar Crom Deroil. Atcondarcsa  and tríar úathmar allmarda co putrallaib imgerra urardda co n-étaigib allmarda liathodar impaib. co tri gothnib umaidi i llámaib dessa  leo. co trí lorggaib iarnaidib ina lámaib clí ni labair nech díb   ri araile ⁊ ni labair nech din mórsluag riu. Is mogda allmarda in tuarascbail ar Medb. Is mogda ⁊ is allmarda in lucht isa tuarascbail ar Cu Rui. Cid on cia sút ar Ailill. Ni handsa ar Cu Rui. Tri dorsid rítigi Conchobuir and sin. Nem ⁊ Dall ⁊  Dorcha. Tuarascbail in chetna braini tanic issin fachthi dibsin.   Nuchun airrecht in druí mór nimthathand a tuarascbail do thabairt ó sin immach. Is iat Ulaid sút tra bar Medb. Is iat écin bar Cu Rui. In ra samlaid riam na hiaram. vel in fail i tudchaisin vel remfaistini acaib.  Nad fetamar má tá ar Cu Rui. I fail san dunud nech rafitir   ar Medb. Atá sinser Cland Dedad bar Cu Rui .i. Gabalglinni mac Dedad fil is é dall .xxx. bliadan isin dunadsa ica gairi. Tiagar da iarfaigid de in ra hairichlit. ⁊ iarfaigther de cia hairichill tucad  forru. Cia ragas and bar Cu Rui. Táet Crom Deroil ⁊ Faenglinni   mac Dedad. Tancatar rempu connice in tech ra bi Gabalglinni ica   gairi. Cia so ar eseom. Crom Deroil ⁊ Faenglinni mac Deroil and so ar iat ga iarfaigid dítsu in ra bi i tarngiri vel i fastini a taidecht Ulad vel in fail rithalim forru. má tá Is cian atá i tairngiri a taidecht  ara rithailit. Is é a rithalim. Teg iarnaidi ⁊ da thech claraid immi.  & teg talman foí anís. ⁊ lecc imdangen iarnaide fairside ⁊ na fríth   da chrín ⁊ do lassamain. ⁊ da gúalach ra timmairged issin tech  talman conid forlán. Iss ed ra thairngered dún co timmairgfitis mathi Ulad i n-oenaidchi. issin techsain. Atát secht slabraid uriairn sund fa chossaib ind lepthasa ra hairichill chengail ⁊ forríata a  cengul dona secht coirthib failet forin faidchise immuich. Tancatar   rempu issin tech. i mbaí Medb ⁊ Ailill ⁊ mathi na cuiced. & adfetaiter dóib mar ra airichlit Ulaid. Tiagar d'ferthain failti riu. Nech uaitsiu ⁊ uaimse a Chu Rui ar Medb. Cuich ragas and far Cu Rui. In dias cetna ar Medb. amp  curap amlaid ferthair failte friu uaimse co mathib choicid Connacht    ⁊ uaitsiu cu mathib da cuiced Muman. Dobersa cid aichni bar Cu Rui arinti receras in fálti in ra síd vel in ra debech. Uair mad é Dubthach Doel Ulad receras is ra  hessíd táncatar. Mad e Sencha mac Ailella recras is ra síd tancatar. Lotar rempu conici bail i rrabatar Ulaid forsind faichthi.   Mo chen bidchen do thichtu a ardrí ardectach ardúasal Ulad ar Crom Deroil ó Meidb ⁊ o Ailill ⁊ o mathib cuicid Connacht leo.  Mo chen bithchen  do thichtu a ardrí ardechtach Ulad ar Foenglinni mac Dedad o coin Ruí mac Dari cu mathib da coiced Muman failit tall isin dunud. Tarisi lind ⁊ tarisi risin ríg. ar Sencha mac     Ailella. & ni do denam uilc na hirgaili tancatar Ulaid acht ar medarmesci á Dún Da Bend co Cliu Máil meic Ugaine. & nira miad leo dul assin chrich co mbetís aidchi longphoirt inti. Tancatar rempu cunice bal rabe Medb ⁊ Ailill ⁊ Cu Rui ⁊  Eochu cu mathib na tri cuiced. ra innisetar doib. Ra cuirit in   t-aes dána ⁊ na hairfitig ⁊ lucht airgarrdigthi co hUltaib céin ro bas ic errad tigi doib. do gardigud ⁊ d'airfitiud doib. Ra curit techta chucu da rad riu in laech bad ferr d'Ultaib do brith rogai  tigi doib. Ra erig imresun dug ac Ultaib immi sin. Atraachtatar cét curad comchalma díb ara n-armaib in n-óenfecht. Cura sidaig   Sencha mac Ailella iat. Táet Cu Chulaind and ar Sencha. ba thómos a thigi thancabair ⁊ bid fora faesam curos tí arís.
  Atraacht Cu Chulaind. Atraachtatar Ulaid ergi n-oenfir i ndiaid Con Culaind. Sillis Cu Chulaind farin tech is mó ro baí 'sin baili. Is eside in tech iarnaide immá rrabatar in da thech claraid.   Tancatar lucht a frithalma chucu ⁊ ra hatód tor tened dermár  dóib. Ra deoraintea airigthi bíd ⁊ lenna dóib. Cach faicsi thiced d'aidchi ra étlaitis lucht a frestail ⁊ a frithalma ar oenferaib uathu. cu riacht in fer ndedenach coro iad in comlai da éis. Co tucait na secht slabraid uriairn forsin tech. & ro cenglait dona secht coirthib     cloch batar forsind fachthi immuich. Tucait tri coícait goband cona mbolgaib goband da gressacht in tened. Tucait a trí tim- chuardda imman tech. ra hadnad in tene anís ⁊ anúas issin tech. Co tanic robruth in teined trisin tech anís. Cura thromgairset in  slúag immon tech. curba thaí tastadach for Ultaib. Cu n-ebairt   Bricriu. A Ultu ca rét in bruth romór gabas ar cossa. acht is irdarcu damsa sanas ná do neoch aile égem. dar limsa atathar icar loscud  anís ⁊ anuas. ⁊ is forríata in tegdas. Biaid cur da findfam bar Triscatail Trenfer ic érgi. ⁊ ic tabairt bulli da choiss issin comlaí n-úriairn bai rissin dorus. Nira chneit ⁊ nira geis ⁊ nira guais in   chomra. Ni mandernais da fled d'Ultaib a Chu Chulaind bar Bricriu.  dosratais i cró bidbad iat. Na gáb a Bricri ar Cu Chulaind. Dagensa dom Chrúadin ni triasa ragat Ulaid uli immach. Sádis Cu Chulaind a chlaideb co ránic conici a elta trisin tech iarnaidi ⁊ trisin da thech   claraid. Tech iairn and so bar Cu Chulaind etar da thech claraid. Messu cach maín on bar Bricriu 
