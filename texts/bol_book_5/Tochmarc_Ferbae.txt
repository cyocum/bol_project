  airgit oengil friu. lénti bangela co n-esnadaib corcraib iar tóebaib impu. Sceith órbuide co mbilib argit oengil fora munib co fethaib ⁊ co ndualaib ⁊ co n-imlib finddruini ⁊ nealtnebtha dib. Claidib     debennacha mora co n-eltaib dét co n-imduirnib airgdidib for a cressaib. Da maelgai i llaim cech fir dib co semmannaib argait. baí dano torachta di ór forloiscthi im cech ngai dib. Ni bátar assai imma cossaib na celbair imma cennaib.  In tres buiden dano .i. in buiden i mbai Mani fodéin. Coica ech   dergdond seta sithméti inti. ⁊ coica ech find n-óiderg. It é scuaplebra iarna rusiud i corcair uile .i. a scópa ⁊ a monga. Srein delinecha friu.  .i. bolga dergóir isindara liniu ⁊ bolga airgit oengil isin líne aile.  Belgi oir ⁊ argit friu uile. Maelchircul óir co clucinib fo bragit cech eich díb. ba binnithir téta mendchrott oca senmaim i lláim   súad fogur na clucinsin. ica fogluasacht dona echaib ina cémmennaib. Carpait foduirn findruini co n-asnadaib óir ⁊ argit eter cech da n-ech  díbside. Coica sadall corcra co snáthib argit estib i cengul do chrettaib na carpat ⁊ co siblaib oir estib immach. dar borddaib na carpat co cendmílaib ingantachaib foraib. Coíca gilla n-óc n-aigfind     n-imlebur isin choícait charputsin. & ni baí nech díb acht mac ríg ⁊ rigna ⁊ curad cathmiled do Chonnachtaib .l. brat corcra cortharach impu co cortharaib ecair óir ⁊ argit. Cethri ora umaidi ar cech brut. mílech do dergór forloiscthi in cech brut. Lenti srebnaidi sítai co  tuagnadmannaib di ór bruthi buide i custul fria ngelchnessaib. l. cathsciath n-airgdide cona timtimchiull d'ór ⁊ co mbreccad gemm   carrmocoil ⁊ lec lógmar cech datha for muinib leo. Dá chaindill gaiscid di slegaib cóicrinnechaib i lláim cech fir díb.l. semmand  d'indruini ⁊ d'ór in cech gai dib. Ciano dlestá miach óir do cech fir dib no ícfad seim gai cech fir dib é Torochta d'ór forloiscthi im   cech gai dib. irthocbáil dano do charmoclaib fóthib uile cona n-ilbreccad di gemmaib lógmaraib. No lastais trá in aidchi amal  ruthni greni. l. claideb n-órduirn n-intlaisse co n-eltaib dét ecoir oir ⁊ argit. i trúallib fichthib finnargit fora cressaib dóib.l. echlasc   findruini co mbaccánaib óir ina lamaib. Ba caemalaind iarum ⁊ ba   cruthach in maccoem baí eturru. is e leccanfota lansolus. drechlethan.  Folt fochas orbuide fírlebor fair co sniged co brainni a imda. Rosc n-airard n-adanta is e gorm glainidi ina chind. Ba cosmail fri cléithe caille cetamain fri sian slébi cechtar a da gruad. Andar latt ba fross do nemannaib rolaad ina chend. Andar latt bátar da dúal partaingi     a beoil. ba gilithir snechta oenaidchi a brági ⁊ a chnes chena. Sect  milcoin imma charpat i slabradaib  argit ⁊ ubull óir for cech slabraid combá leór ceol fogur na n-ubull frisna slabradaib. noco rabi dath na rabi isna conaib bátar aice. Mórfeisiur cornaire co  cornaib óir ⁊ argit leo co n-etaigib illdathaib impu co mongaib   finbuide foraib Bátar tri druí rempu co mindaib airgdidib uaas cennaib co mbrattaib breccaib impu. & co sciathaib umaidib ⁊ co n-asnaidib credumai foraib. Trí cruittiri co n-écosc rigda for cech  ae ina comair i mbrattaib corcraib. Rancatar iarum fon tachimsin co Cruachain ⁊ ro fersat a trí   graiphni oenaig for faichthi na Cruachna. Celebrait iar sin do Meidb ⁊ do Ailill. & tiagait fon cummasin i cend séta ⁊ imthechta  for ammus Ratha Ini. Is caín tíachtain chetus ol Bricriu. ni fetar in ba caín ticfaithi. Biaid dul dia fiastar ar Mani. Rofitir me ar Bricriu is ruathur laí dogentaí ni anfaidi fri feiss aidchi i cuiciud   Chonchobuir. Doberimse mo brethir ar Mani coro eram feis trí laa  ⁊ tri n-aidchi i ndunud Geirg na tairchem arís co Cruachain. Ni boí ní ba siriu ic fiamuch ráid ríu acht téit i cend séta ⁊ imthechta. Iar rochtain tra do bé thastil co dunud Geirg ro gabad oc frithálim in tsluaig and. Ro ésraít a tigi do bethi barralaind barrglas ⁊ essair     urard úrluachra. Foídis Erb a comalta .i. Findchoem ingen Ergi aróen ri bé tastil do fegad in tslúaig amal ticfaitís. Nirbo chían ém disi ón. Oro scaich di mess forru. Luid fri deminscél cosin ngrianán i mboí Ferb. & ro ráid fria Atchiusa ar si dírim don dúnsa ⁊ oro  gab Conchobor Emuin noco tanic rempi ⁊ noco ticfa co bruinne   mbratha dirim is áilliu vel is choemiu vel is ilchlessachu andás in dirim docechaing in mag innossa. Is samail lim ⁊ bad i n-aballgort chumrai no beind lasin mbalad tánic dia n-étaigib ar ndochum iarna fogluas-  acht don maethgaíth doic tairsiu. Cech cless ⁊ cech abairt dogní in t-óclách fil eturru nocon faccasa riam a leithéit. focheirt a bunsaig   rót n-urchair uad. fochengat a choin inna diaid. co tecat a choin eturru ⁊ lár ⁊ in t-óclach eturru ⁊ firmimint conna ric lár conas  gabat eturru fon cummasin. La sodain tra tecait slúaig dunaid Geirg coro múchait sé fir déc dib ica fégad. Tairlingit i ndorus in   dúne iar sin. ⁊ tairniter a carpait ⁊ scoirtir a ngrega. & tecait innund     isin dúnud. ⁊ ferthair firchain fáilti friu. & dognither gríth gretha do glanfothrucud dóib. Doratad iar sin isin laechthech mór boí ar comair drechi in dunaid. Dosrochtatar fo chetóir airigthi airerda do cech biud sainemail boí for druimleirg in talman.  In tan tra ba hane dóib bith ic tochathium a flede dodechaid   sidi gaíthi géri galbigi coro chroth dindgna in dúnaid uli ⁊ coro  chrithnaig in tech  claraid i mbaí in slúag co torchratar a scéith dia ndelgnaib ⁊ a slega dia n-adlennaib. ⁊ coro sétea a mmíasa uadib amal dulli darbri. Machtnaigit ind óic desein. & ro iarfaig  Gerg do drui Mani cid ro imfulaing in gáethsin. Is and sin ro   recair Ollgaeth druí Mani. Indar lind ém ar sé ní fó sén i tancas din tochmarcsa innocht. Dabarró Conchobor dafoichlid co mbrisfea cath for Meidb isin matainsea imbárach iar far ndíth uili in lín itaid is tig & dormgni in glónáthi airchetailseo iar sin.
Deilm in gaeth granni in grith bith ro bedb. derb in rád raínfid fer sleg tri Gerg. Urchur arad tri reing ríg gním co neim. snigfid fuil formna fer sleg fri sleig. Gesfid scíath ria mbeim bailc a glaic gil. beti cuirp i cossair chairn bat mairb fir. Bás meic ríg do lágin ríg bid gním gér ulach ard 'ma chorp cruaid trúag in scél. Brisfid Badb bid bríg borb tolg for Meidb. ilar écht ár for slúag trúag in deilm. Deilm
   Diambad fómsa trá cách ol in druí no faicfithea in dunadsa innocht. Ro cairigedsom ó Mani co garb airesin. Is ed ro ráid Gerg.  ní baí ní ara fubthaitis occu. ar ni rabatar curaid vel cathmílid Ulad aróen ri Conchobor. Cenco beth sibsi etir sund ar se dobéraindsea ⁊ mo da mac cath do Chonchobur. Ra tócbait a n-airm   leo iar sin. ⁊ ni thartsat dia n-airi a n-ebairt in druí. Dia mbaí dano Conchobor i tosuch ind laísin ina cotlud i  nEmain ⁊ a rígan na farrad .i. Mugain Etanchaithrech ingen Echach Feidlig. Co n-acca in mnaí coem ina dochum ina imdaí   Ecosc rignaide lé mong casdrumnech barrbuide i cuacris imma   cend. sretha sítai fria gelchnes. bréit bláthmin máeth do sítu  uanidi imma bragit. Da maelassa findruine etera bonnu bláthmini  ⁊ talmain. Tó cech maith duit a Chonchobuir. Cid fil dúinn deside ar Conchobor. Secht mbliadna ó 'nocht ar si dogentar táin bó Cualngi. ⁊ airgfitir Ulaid ⁊ berthair in Dond Cualngi. & mac ind   fir dogena sin .i. Mani Mórgor mac Ailella ⁊ Medba dodechaid do  feis la hEirb ingin nnGeirg do Glind Gerg tri choícait a lín. Erigsiu ar si trí coicait fomorach cucu ⁊ bid latt coscur. Bidgais Conchobor iar sin ⁊ dúscis a rigain. ⁊ adfét di a aislingi. Is lór ém ar Mugain fil chena etrund ⁊ Connachta. Is demin ém ar se cid nar tost bemni   dogentar in táin út. Déni a chomairli ri Cathbad ar Mugain ⁊ in chomairli dobera duit corop hí dogneis. Rádid Conchobor iar sin  fri Cathbad. ara ndernad fastini dó & doringni rand tosaig laíde iar sin ⁊ ro frecair Cathbad hé
Finna latt a Chathbaid chain ca buadred fil im menmain; ca hurbaid mór arnomthá a Chathbuid a druí Emna. A Chonchobair na curad a rí urdnide Ulad; dofáetsat mór curad de. bid hé airdi d'asslinge. Innis cech olc ticfa de déni fir na fastine; na habbair tria baegul bréic ar ni fil druí do lethéit. Dofáeth Mani cech ail mac Medba don Chruachanmaig; is dofáetsat ri gním nguil tri choicait dia chomaltaib. Na slúaig út ón Chruachain chaises ni thecat uait dara n-ais; ar is móti da blad trá foichle fethim is finna. F. 
  Doroichisiu imslán a rí ar se co mbuaid ⁊ coscur.  ⁊ commaidim.   Is and sin doroacht Cathach Catutchend ingen Dímóir co Emain. bangaiscedach amra iside. á iathaib Espáni tánic ar seirc Con Culaind co Emain. dochuaid issin sochraite sin aróen ri Conchobor  Doriachtatar dano triar amra a finib Fomórach and fo blad barbardachta ad .i. Siabarchend mac Sulremair. & Berngal Brec.    ⁊ Buri Borbbriathrach. Dorocht dano and Fácen mac Dublongsig do sentuathaib Ulad. & Fabric Fiacail Nemi asind Asia Móir. amp  Forais Fingalach a Manaind. Luid iarum Conchobor tri choicait laech impusin ⁊ ni ruc nech do Ultaib leis. acht sé féin ⁊ a ara .i.  Brod ⁊ Imrind in druíi. mac Cathbath. Ni baí dano gilla oc neoch   díb. acht gilla Conchobuir acht a scéith fora munib leo ⁊ a llaigne  lethanglassa ina llámaib. ⁊ a claidib tromma tortbullecha fora cressaib. Niba lín tra ba mesta forru. bá mór a toilc menman. Oro siachtatar iarum co mbatar ic fegad in dúnaid uathu innund atchonncatar tromnél dímór uas chind in dúnaid. Cirdub indara     cend dó ⁊ dergg a medon ⁊ glass in cend aile. Iarfaigis Conchobor iar sin cid co tircran a Imrind ar se in nél út atchiam uasin dunud Tirchanaid ém ar Imrind ág ⁊ urbaid na haidchi innocht. & doringni in rethoricseo iar sin. .R. Dubnél nemi. glass erchad. imfaebor derg. crua credbaigthi     fo bíth tescfaiter taíb. leonfaitir lama. cirrfitir colla. maelfaitir muneóil i ndunad Geirg o thrath nóna nithaige co medón laí lechtlige di lar óc dalfid écdubi. D Cechaing Conchobor iar sin ar ammus in dunaid. Is and sin dano ro sudiged dabach umai thall is taig diarb a chomainm Ol Gualai.     iar sin. & robas oca línad dond fín. Dorochair dano a escra féig finnargait a lláim in daleman isin dabaig coro dóirt a trí tonna dar borddaib di. Is and ro ráid Ollgáeth in druí .R. All amae ol in druí brod in airigid niba cían la hallmuri bías ar focrechtnaigfiter sluaig airdibdibther laechrad. dobrisfiter     tige fogeba Emain ditui ar focerthar gala oenfer eter laí ⁊ aidche. eter slóg Geirg ⁊ Conchobuir isin tegdaise innocht ní fó mac ruc mathair isin taigsea innocht. Doroich Conchobor in dorus ⁊ gárit na hallmaraig gáir airgni   iar sin amal ba bés dóib immon dunad. Ergid Gerg iar sin ⁊     érgit a da mac .i. Cond Coscarach. ⁊ Cobthach Cnesgel ⁊ gabait a n-armu. & rádis Gerg fri Mani. leicsiu etruind féin innar nUltaib. co fessara cia úain bas chalmiu bidbaid duitsiu sind uile. Is fó duit ar comthuttim aroén. mad sinni dothaeth and geibsiu it chind  dia féta. Téit Gerg immach iar sin ⁊ a da mac cona muntir léo.    & foroprait ar gabáil in dúnaid. ⁊ ar chathugud fri Conchobor immach ⁊ ní lecat nech forro indund fri ré cían. Fecht n-oen trá téit Gerg darin dorus immach fri cnes urgaile ⁊ forfobair fora  thaffond ind loích on dúnud immach. & ros geib sroigled ⁊ essorcon do cech aí ⁊ do cech airchind immon dúnud ⁊ dofuittet cuiciur    fomorach laiss  don ruathursin. ⁊ dofuit leiss in druíi. Imrind mac Cathbad ⁊ benaid a chend de ⁊ berid leis in cend innund ar ammus in doruis. Is and sin dodechaid Cathach Catutchend eturru ⁊ in dorus.  ⁊ dorat comrac féig fichda dósom. araísin co topacht Gerg in cend   dísi. ⁊ berid leiss innund issin tech boí Mani. iarna chrechtnugud co mmór. & foceird na cinnu úad i fiadnaisi Mani. ⁊ suidis na imdaí iar sin ⁊ ataig a osnaid ass. ⁊ conattacht dig. Rosaig Conchobor andside cona muntir co mbátar fri cnes in tsonnaig. & tócfait a  sciathu úasa cennaib ina lámaib cléi ⁊ sraccait in sonnach cucu   immach dia lámaib desaib ⁊ cengait co mbatar for lár in dúni. ⁊ ba oendorus dóib andside iar mbrisiud in dangin. Is and sin dolleici Brod uad indara sleig buí ina láim innond istech conos tarla  triasin scíath boí for inchaib ind ríg Geirg ⁊ conos tarla tria eslind a chuirp corbo chross tall tarsna triana chlíab iar tregdad   a chride. ⁊ co ndechaid tria Airidech .i. gilla Geirg. co torcratar a ndís cen anmain. Immasaí Conchobor iar sin fo slúag Geirg  sechnón in dúnaid co torchair tricha láech leis do muntir Geirg do gním a lámi fém a oenur. cenmothá ina torchair ria muntir. Dorochratar dano sochaide dia muntirseom leosom.   Is and trá atraacht Nuagel ingen Ergi .i. ben Geirg ⁊ dorat a trí  foídi ferggacha guil esti. & ro gab cend a fir ina hucht. Dar brethir ém ar si is mór in gním gillai doringni Brod .i. Gerg do marbad ina thig féin. Is sochaide trá ar si bias icot chainiud. ⁊ ciaro thuttis im changin t'ingini mór n-ingen i rraba féin chardes.    ⁊ dorat a thesta for aird. ⁊ doringni rand tosaid laide.
Iss é Gerg so ina ligi is tria chin a ingini; is triana cin atá sund. in tarbech sínte comlund. Mor in comlund ro gab Greg. ócláech find faeborderg. fer fíal fomórda ferda. aircech álaind ardergna. Ca laech rop ferr inna Gerg. ca fróech na figed fri feirg; ca slúag na caínfed do bás cen tlás na scaílfea dot éis. Sáeth lim th'fegad it lige. a Geirg alaind foltbuide; a chara na cuan in cech than. is trúag limsa do marbad. Romaind duit i nGlind Gerg. ic Loch Áne is ic Irard; is icna huaranaibse thess. mór mban foúarais cardes. Robat cara do cech cléir. no bíd cách icot ógréir; ba maith ri cách do gráibri, is derb ropat degairle Ropat móra do berta. ropat ségaind airechta; ropat rí rurech co rrath ropat fuilech i fírchath. Ropo mór do thech rofess. cia doringned and t'amles; is and rot gáet i nn-inud ríg cia doringned rop anfír. Rot gaet Brod is níro dlig. cor gab triut in Airidig tú féin is do gilla thair i nn-oenfecht darochrabair. Mór gním gillai can gess. doringni Brod rop amles. marbad ríg rinne ré ré ro marb sé sinni ⁊ sé IS é 
 Foropairset dano dá mac Geirg béus .i. Cobthach Cnesgel ⁊  Cond Coscarach ar gabáil in dúnaid ⁊ niro scandir  cen échta dóib. Niro dámair in mórbríg do Mani bith ina thost cen techt féin do digail a chlemna for Ultaib. & atraacht iar sin ⁊ ro gab a scíath mór     míleta fair ⁊ a da sleig slemungéra uillendcha móra ina láim. & a chlaideb trom tortbuillech crúadgér comramach fora chriss. ⁊ atraactatar a thrí coicait i n-oenfecht fris. Nirbo irusa a frithalim ba mór in toilg menman ⁊ aicnid ⁊ intinsaitin úalli ro boí i cridi cech  óen dibsin. Ro boí dano sant mór ⁊ duthracht calmai do denam   occu. Bá ségda súairc sobesach in rígmacc boí rempu. ⁊ ciarbo maccoem iar n-aís ropo mílid iar mórgasciud. ba halgen curmthigi. is ba dúr debtha. ⁊ ba nathir nemi. Bá cumnech écraiti. Ba oíbel  ága. bá comnart comergi. ba logthanach sét. ba hanaccarthach imgona. ba tene aradna. bá nertlia fergi. ba tond bratha ar buirbe. bá íaru ar athlaimi. ba dair ar damgni. ba hé rind ága ⁊ imgona na teora Connacht. ⁊ ba hé a cendmíl airechta ⁊ a lám thairberta sét  ⁊ a sodomna ríg.  Nirbo miad leis nech isin domun do thiachtain fo chomlín do gabail tige fair. Ro thaffniset iarum iar sin na fomórchu on tig   immach. Nirbo lám lega la Mani in n-uairsin. & dorochratar nonbur fomorach dia chétscundscli a oenur. Is and sin doriacht dibergach  na hAsia Móri .i. Fabric Fiacail Nemi fri cnes na debtha. & ro gab sroigled ⁊ essorcoin ⁊ brúd ⁊ básugud in tslúaig remi. ⁊ ni ragbad riss co rrocht cosin magin i mbaí Mani co tard cechtar n-aí díb scíath fri   scíath dia cheli. ⁊ bátar isin chomlund co ndechaid dar medon aidchi.  ⁊ dorat Fabric tri gona aidbli for Mani. ⁊ ro dichend Mani esium iar scís chomluind. Cid Conchobor dano bá gal churad leis ar dorochratar tricha laech lánchalma leis do muntir Geirg imma mac  .i. im Chond Coscarach. Ro immir trá in slúag cechtarda immforrán     fora cele. is bec naro chomraicset mera a coss. icond imthuarcain. Rosiacht fuil glúni fer sechnón in dunaid. Atchlos fon trichu chét   ba nesom dóib blobemnech na scíath ⁊ na bocóte ⁊ scemgal inna  laigne lethanglas ⁊ na claideb crúadgér. i comrac. ⁊ briscbrúar na clocend ica n-erlech ⁊ búridach na míled ic immirt écomlaind forru.   Ro socht trá Mani iar ndíth na Fomorach co Fácen mac nDublongsig co mbátar fri ré cían i cathugud. Dorochair Facen  deside. Dorochair dano Siaburchend mac Slisremuir ra Cobthach Cnessgel mac Geirg. & ro tafned Mani ⁊ Cobthach iar sin issin rigthech iar cor áir a muntire. ⁊ ro gabsat co setrech ⁊ co ferda in   tech co mmatain ⁊ m deochas forru ind. Is i nderiud na haidchisin dochuaid in ben chétna adfét na  scéla do Chonchobur. co rocht co Meidb áit i mbaí ina cotlud ina  himdaí i Cruachain Aí Co n-erbairt fria. dia mbeth  fastini ocut ar si a Medb níbad chotlud dogenta. Cid and sin ar Medb. Ata   Conchobor ar si oc gabail ar Mani ⁊ dofáeth leis Mani ⁊ eirgsiu innossa ⁊ non dígela. & dorat rand tosaig laide. ⁊ ro recair Medb triana cotlud.
A Medb ca cotlud dogní in fetar cinnas ataí; diamsat fissid fáth imne ropad mithig duit eirge. A bé bán bulid co llí ca scél uathmar innisi; cata námait dothaet and cia halt doine cia n-anmand. Conchobor cend na curad. ardrí ilbuadach Ulad; ní damair a bruth no ferg. coro thogla innocht for Glend Gerg. Cia bail i tá Gerg is Mani. na fuilet i n-oenbali; ma tát ní hassa a togail. do lucht tigi Conchobair. Mani cid mór a menma im febas a degdelba; niba leiss commus a chind. da thurus innocht don Glind. Mad dia marbthar Mani mór. bid díth cethern bid ár slog; atresat curaid fri gail iter Chruachain is Emain. Érig is digail do mac. tinóil cóiced Ól nÉcmacht; snaidfea na sluagu co serb. mad dia n-erge innossa a Medb. A. 
 Dúscid Medb iar sin ⁊ dúscis Ailill. ⁊ adfét dó in fís atchonnairc  ⁊ adfét fon slúag iar sin. Nibó fír ón ém ar Bricriu. O 'tchuala Fiannamail mac Ferguis Fordeirg sin .i. mac rechtaire na Cruachna níro ernaid fri cách. acht luid remi i n-iarmoracht Mani.   ar bá comalta dósom Mani. ar rop é in t-ochtmad maccóem  na Cruachna Fiannamail. Togais Medb lé secht fer n-armach a n-as dech dorala i Cruachain in tansin. Is and sin doriacht Domnall Derg Drechlethan mac Dubain meic Ingamna. laech heside is dech ro boí ar cúl scéith ⁊ claidib ⁊ gai i coiciud Chonnacht.    & bá comalta dil dano do Mani heside. & dochuaid issin sligi cétnai ria cach. Tricha láech dano ba hed a lín. ⁊ Domnall ainm cech fir díb. Imthigis dano Medb iar sin ina réim ina ndíaid. Aslingi Medba connice sin ⁊ turthed a himthechta.  Imthús im Mani thair. Ro gab ina chind co maethráth éirgi   arnabarach. ⁊ nirbo sám subach sadail ro cathed ind adaigsin eturru maróen Ó 'manacca dóib ri suilsi ind laí ro chumnig cách a anfolaid dia cheli. & forópair Conchobor ar gressacht a muntire.  Diamtís Ulaid ar se no betis immalle frimsa ní fuléngtha in cath amal fuilngithir d'fomórchaib. Ro drebaing gal i mbrunnib na fomorach   don gressacht mórsin ⁊ dosratsat co dúr ⁊ co díchra frisin cathugud  ⁊ niro ansat di co ndechatar dar dorsib ind rígthigi innund. Ba cóem ém ⁊ ba hirgna in phelait rígda i ndechas and. Ba líach droch- aradu furri. Ro boí cét mías findargit ⁊ tri chét do chredumu ⁊ tri chet do finddruini and. Bátar dano tricha escra do airgiut oengil     Espáne ar borddaib dabach. Batar dano da cét corn buabaill co  n-imdenam óir ⁊ argit ⁊ tricha coppán argit ⁊ tricha coppán  créduma.  & cethracha gagar. Imscing línanairt gil co ndelbaib mgantachaib fri fraigid and. Is and sin immarocht don tslúag cechtarda for lár in tigi. Ropo díth don tslúag co mór and sin.     Rosiacht Cobthach Cnesgel mac Geirg iar slaidi na fomórach cosin magin i mboí Berngal Brec ic dichendugud na Connachtach. Dofuit Berngal tra la Cobthach iar scís chomlaind. Dorochair dano Buri Borbriathrach do laim Mani. ⁊ ro dased immi iar sin ⁊ ro  n-immir for slúag na fomorach sechnon in tigi. ⁊ dorochair tricha   laech dib leis. Ó 'tchonnairc in cur cróda cathbuadach Conchobor in lainni forsa rabi Mani ro ndírig a dochum ⁊ ro frithailseom Mani co fichtha furachair ⁊ bátar fri ré cían i cathugud. ⁊ ro brissiset  nonbor maccoem fo cossaib. Teilgis Mani rout n-urchair co feirg  ⁊ lonnus co mboí ina chrois trí Chonchobar. ⁊ céin boí Conchobor   oc béim na sleigi ass ro gon Mani don mánáis lethanglais boí ina láim. ⁊ dodechaid Brod i foirithin Conchobair. ⁊ ferais Mani tri crechta aidbli fair. ⁊ nírbo sétrech comlaind Brod iar sin. Impáis  Conchobor iar sin fri Mani ⁊ ron ecrand do bráthbemmennaib do cech aird. co torchair leis marb cen anmain ⁊ forfopair iar sain ar   erlech in tslúaig imme do cech leith isin tig. co torchratar bond fri bond ⁊ médi fri medi sechnon in tigi. Cid fil and trá acht ní  thérna nech i mbethaid dona tri coicdaib laech dodechaid la Conchobor acht sé féin ⁊ Brod. ⁊ cid ed ón ni slán ternátar. Tafnís Conchobor Cobthach mac Geirg ón dúnud immach. & i céin ro boí   ina lenmain sechnón in maigi dochuaid ind ingen .i. Ferb ingen  Geirg ⁊ bé thastil immalle fria cosin magin i mboí Mani ina chróligi fola. ⁊ ina chropartaig ⁊ ro boí oc derfadaig ⁊ oc mifri. Dar brethir ém ar si ci ataí th' oenur innossa mór n-aidchi robá sochaide  & dorat in laidsea oc tabairt a thesta.
A gillai is derg do lepaid ní dam na déine deccair olc sén i tanac ó tig. bid mana dér rit muntir. Sochaide dia tartais olc. 'n aidchi ro ba i llongphort; a meic Medba in murir. a chulian ard ardenig. A meic Ailella nach dis. ní latt in gním ro maídis; Is trúag rim chride is rom chlí do bith tall it bithligí A gillai is gastu atchonnac. ropat slatt óir fri hadart. ciaro boí do dál ri nech. rob í do dál dedenach. Ropo garb do lám sin chath. ropot iarsla fomórach; mór fúaim do builli fri cend. sochaide i tanac thimchell. Ropo súairc do dath ropot cumnech comaltach; ropot gasta dar cach glend. sochaide i tanac thimchell. Ropo chóir damsa sáeth dít araí chomraic cenco rícht; ni lugaite in grád cen chess. Cid de thic m'amless. Is sáeth lim in lihi i taí a gillaisea a meic Meidb; ⁊ is sáeth ram chride. intí fuil 'cot urnaide. Rop annam lat bith cen t'arm. nóco notarla is tu secmarb; corot gaet in gai glan gle. is corot tregd araile. 'S corot letar claideb crúaid. 's coro sil bróen fola dar grúaid 's coro gabsat immut uli. roptar athig oenchuri. Uch cid ro batar damsa. naro fegsat ardinsa; mo lennán mo thoga tréoit is m'fer dingbala degséoit. Is m 'er dingbala frim lá Mani Mor mac Ailella; ba marbsa da ingnais de cenco tisium dam aire. A bratt corcra i nn-inud ríg. is mór domber i n-imsním; dar eis nir gab nech úad oro gab armu d'imlúad. Sé féin ar lar in taigi. 's a lám arna himdibi. 's a gai 's í laech ras cuir. 's a chend i lláim Conchobuir. 'S a chlaideb tortbuillech trén. ro gab úad i n-etarcén; 's a sciath bail darochair de, i cosnam a muntere. Coíca láech immi fo thrí trúag a ndul uili ar nefní' mór a n-osnad tan ros cab 'ca chosnam darochratar. Hésium féni noco bréc. ro fodail mór sét; ni lugu dorochair de oc cosnam a muntire. Atá na ligi co crúaid maccoem Connacht glaini á sluaig mairg dia muntir miad glan gle. ⁊ mairg dia glancheile. Noco chumcimsea ní duit air domrat i ndrochbeirt; is briste mo chride de. icot fégad a gillai. A. 
 Is and sm doroacht Fiannamail mac Fergusa Forderg trí choícait laech cucu. Ro tuarascaib ind echlach disi & ro innis scéla garba dósom. Ro dassed immisium iar sin. & ro iarair eolas airm i faigbed Chonchobor. ⁊ doringset laid eturru.
Fiannamail seo chucunni. ro iarraided acunni; cid maith a bés oca thig ro scar do grés ria muntir. A ingen is garb in scél innissi dam tria grés ngér; scarad fri muntir mét ngal mas iatso darochratar. Is iatsain do muntersu arai cenco fintatsum; ro marbsat ro marbtha i fat robo chomrac dergnámat. Ocus Mani in marend hé mo chomthach mo choceile; mo rí mo ruiri 'com thaig, mo duni alaind inmain. Is goirt lim aní atberi a Fiannamail fiannaidi; ro merad immut cen acht. fogéba sund a thiglecht. Eolas dam ram forraig ferg. ma rafetar a glanFerb; apair rim cia bail i tá Mani Mór mac Ailella. Uchan achan air na fetar a Fiannamail; dorochair Mani malle is ogus a muntire Cia dorat in cath crúaid. Cia doraitni fó dimbúaid; ⁊ cia ro marb Mane. ⁊ siat i n-oenbaile. Ulaid tancatar atúaid. a nirt chatha chlaidebrúaid; coro gabsat foraind tech. co tri coícdaib laech laimthech. Ticfa fri Ultaib in scél at bidbaid cen imarlén; mairfitir and tiar is tair. dia marat na Connachtaig. Doberim mo chobais duit. a Fiannamail uair at roglic; na dechaid d'Ultaib cen chlith. acht óendias ina mbethaid Cade in días térnatar and cia halt daíne cia n-anmand; ⁊ cía dochuatar ass doringset mór diar n-amles. Conchobor is Brod cen brath is iat térnatar assin chath; da gai trí Chonchobor féin. 's a trí tri Brod ni imcén Ciaro guin Conchobor crom cia dorat i n-ecomlond; ni beoda a dula cen geiss. ma tá airsium dluig legis. Mani ro guin Chonchobor. di sleig nirb orddugud; ro marbsom Mani iar sin. is é afa Fiannamail. F. 
   Imthigid Fiannamail iar sin i n-iarmoracht Conchobuir co tarla  Niall Cendfind mac Conchobuir ina agaid. ⁊ cét fer n-armach do thegluch Conchobuir immalle fris ic iarraid Chonchobuir. Ro ferad gleo fíchda feochair eturru. Maroen ro imred forlond fer for Fianna- mail deside. ⁊ nir damad cert comlaind dó náco torchair marb cen     anmain. Dorochair dano trícha laech laisium a oenur. Forfopair and sin ind ingen ic fegad gilla Connacht. Dar brethir ém ar si ni ar meth gascid ná hengnama dorochrabairsi acht forlond do imbirt foraib. ⁊ ummoro tra ar si darochair far comlund libsi cia dorochrabair. ⁊ ro chan in laidseo sis.
Truag sin a gillu Connacht ní fuil clúim ria bar n-adart; bar lemsi is léim cen follacht fúarabair béim dar amarc. Ca sluag rop ailliu innathe. is bad ferr i cend clethe; bar ndelb ropo delb dílge is frithe serb far snathe. Snáthe far ruisc ro mebaid. fuarabair dig cuisc tonnaid; ropo chrúaid leo far ndebaid ro dedail gleo i n-uar collaib. Ro marbsaid cét fer n-armach. ro forrép in cú codnach bar scél is crúaid 's is caingnech. is mana dér co homnach. Is trúag mo chumangsa rib ic scailiud dér is ic mifrig; ropad ferr limsa dula lib is mo loscud do chrithrib. Sib slúag rop áilliu i nHerind gillai Chonnacht nos caínim; cach oen ros marb ní seguind fégaim cech mbaidb foa fuídim. Ropo mór far muirn sin chath i n-agid na fomorach; mór mban dagena uch ach i ndegaid na rouallach. Uallach thancatar is tech. nocorb athair dóib aithech; oro gabsat cóir na cleth. nocorb allic dóib teched. Ro biathsaid Baidb co mbáni a llus airm lór a chruadi Gillai Chonnacht co caími daíni ra tromalt truagi. T. 
Doroacht iar sin Domnall Derg Drechlethan mac Dubain faichthi  in dúnaid. Maith ém a llus gai ⁊ claidib ar bé thastil Domnall Derg mac Dubain. Lond fri úair ngascid cách tanic and ⁊ ropad mór a chobair dia chomaltu diana tairsed ina bethaid. O 'tchuala ind   ingen sin dodechaid immach ina agid ⁊ ro gress co mór ⁊ doringni rand ⁊ ros frecair Domnall Derg Drechlethan.
A Domnaill meic Dubain dil a gríb in gascid gabthig; cidat lond im gním garta ro marbad do chomalta. Ciaro thuit Mani in milid. ra chind ara chomdinib; im gaís im gasced im gart im enech is im ánlecht. Ni hopair laech na ndéni uchfad uch is ecaíni; or na targa Mani de. ba ferr calma fri namte. Bam tarb tnúith isna tressaib. focicher crú tria chnessaib; coselub mór bemmend búan ar Conchobor claidebruad. Nirbo ró Conchobor cain. i ndígail Mani mennmnaig; or ni tharga is nir gein a mac samla asin Chruachain. Conchobor cid mór a blad ⁊ Niall is Feradach. i ndígail Mani ro cerb nos linfea mo lám a Ferb. Dambad tussu a Domnaill Deirg no marbtais Ulaid tri Feirb; ropad bladach a digail for scéol Mani mórgnimaig. Daig is esium féin ro beb. Mani Mórgor met miled; noco ragsa síar dom thig. na raib fer bethaid d'Ultaib. Ropad sám ram chride cain. ropad dídnad dom anmain; dithnacht Ulad uili ind. dot láim dremain a Domnaill. A. 
Nirbo chían inn irnaide do Domnall co n-acca chuci in mbuidin móir i mbátar cethri chet fer n-armach im Feradach Lámfota mac   Conchobuir. Imsaí cách díb dochum a chéli. Ro imred forlín fer  andside for Domnall. ⁊ ro dásed immisium ⁊ dorochair coíca láech lais ⁊ dorochair fer cech fir dia muntir. ⁊ ro gonsom féin Feradach badí Doringned guin galand desium and sin ⁊ ro díchend Feradach  hé ⁊ rolá a ulaig commaidmi. ⁊ ro díchennait a munter ⁊ rolaad a   n-ulach commaidmi. Dochuaid ind ingen iar sin co mbaí ic fégad Mani. Is étig ar si  atathar and sin innossa a gillai. ⁊ bam marb dot chumaid. cid tréot ro marbad m'athair ⁊ a mac. ⁊ is dóig niba hed amáin dia tora Medb ⁊ doringni in laidsea sis tria thursi.
Trúag ám sin a meic Medba. a gillai alaind ergna; is fuilech forderg do chnes. dodechaid dít ar n-amles. Is triut ro marbad m'athair. ropo deglaech degathaig; is triut ro marbad a mac. ni hassa dam a dermat. Is triut dogentar mór d'ulc. atgén arin gné fil orut; is mór d'ulc bias de d'óes Mani ⁊ Feirbe. Is briste mo chride de ic fégad do chrólige; mallacht ar láim ro letair is dotrat i ndrochlepaid. Mór n-ingen dia tibre sáeth. mór mban do marbad a glangáeth. mór n-airecht bias ocot gul. is dot tesbaidsiu th'oenur. Ropot álaind a chianaib. cut chulenaib 'con fiadaig. ropo mór let do menma im febas do degdelba. Isat étig innossa isat bána do bassa. is mairg na cifea dar lind. ro scar do chend rit cholaind. Olc in scél berthair síar co Finnabair na nglangiall; tasc a brathar di co feirg. is a esbaid ar glanFeirb. Ailill ⁊ Medb don maig. ni biat siat i mbethaid; imsod a gné do gruaide. ni mé naba lór truage. T. 
  Is and sin rasochtatar a da mac co Conchobor .i. Niall ⁊  Feradach. Darocht dano Medb co secht cétaib láech lé co mboí as cind ind armaige. Doringni crúadchippi grinni bec di. ⁊ torcaib idna catha rempi ⁊ ros dírig ar ammus Conchobair do digail a   mmeicc ⁊ a muntire fair. & ciarbo chnedach crechtach Conchobor  nocon ic imgabail Medba ro boí acht is 'ca iarraid. conos tarla tul fri tul. Gebid cách díb sroigled ⁊ essorcoin. leod ⁊ letrad brúd ⁊ básugud a chele. Rofuc Medb andside tolc míled i cath na nUltach co torchair cóiciur lee. im dá mac Conchobuir .i. im Níall Cendfind    ⁊ im Feradach Lamfota. Ro gab dano Conchobor scaindred ⁊ répad ⁊ mudugud in tslúaig aile amal leomain londchrechtaig eter   banbraid corbo díanleges dó amal ro thuitset a gaí chró ass la méit na ferggi ro gab iar marbad a da mac. Maidid for Meidb iar sin ⁊ dofuittet tri coícait léech lánchalma dia     muntir. ⁊ nos berat na ferchutredaig ass hí iar sin. amal bá bés dóib. ⁊ ro len Conchobor in maidm co ndechaid dar Mag nIni immach. Impáis Conchobor iar sin fri dúnud nGeirg dia indriud. Atagat munter Geirg andside im Chobthach Cnesgel cath cróda comnart do  Chonchobur ic cosnam a ndúnaid. Imsaí Conchobor chucu amal fáel   fó chairib. ⁊ feraid comlund fri Cobthach ⁊ dorochair Cobthach deside. ⁊ ro marbad cech óen ba inechta dia muntir. & ataig Conchobor lais ina fúair d'ór ⁊ d'argut ⁊ d'indruini ⁊ do chornaib ⁊ do choppanaib  ⁊ d'escraib ⁊ d'arm ⁊ d'étuch. Rofuc dano leis in dabaig umai ro boí is tig. ⁊ no fiurad forba Ulad uili a llán do lind. & is ria atberthea   ól nguala la Ultu. Fo bíth is teni guail no bíd i nEmain is tig i n-ibthea hí ⁊ is uad ro ainmniged Loch Guala umai i nDaminis  criche Ulad ar is foí atá indiu i ndiamraib. Dorat dano leis in rígain .i. Nuagil ingin Ergi. ⁊ a hingin .i. Feirb. ⁊ na tri coicait ingen immalle fria. Atbath fo chétoir Ferb ⁊ a trí coícait ingen immalle   fria do chumaid na macraide. Atbath dano Nuagel do chumaid a fir  ⁊ a da mac. Ro claided úag do Feirb iar sin. ⁊ ro tócbad a lia. ⁊ ro  scríbad ainm oguim. ⁊ doringned duma immon licc. conid Duma Ferbi a ainm ri Ráith Ini aniartúaid atá. Imthigid Conchobor co mbúaid ⁊ choscur co rocht co Emain ⁊     adfét a scéla o thús co dered do Mugain ⁊ ro ráid fria fili .i. Ferchertne mac Dergerdne meic Gairb meic Fir Rosa Ruaid meic Rudraige co ndernad glónathe airchetail co cummair do chumnigud in scéoilsin. Conid iar sin ro chansom in laídseo sís. ⁊ ro falsig ind éicsiu dósom combad fúasait don Táin in scelso.
Aslinge Conchobuir choir meic Cathbad cróda findmóir ardrí Ulad erim n-úag ris dresend cách claidebrúad. Boí Conchobor aidchi and ina chotlud nirbo gand. co n-aca ní chuci in mnaí ina dochum ina imdaí Etiud corcra co cruth óir a hecosc nirbo deróil srethai sítai uasa cind mind ard óir ina imthimchiull. Asbert fris in ben co mblaid Maith in sen a Chonchobair; ordan ⁊ taced dait do cech leith úair it irdairc. Cid as nesu dúin de sin ar mac Nesa miad mairir; asníd a bé dún co llí ca fot cossin n-immirgi. Secht mbliadna lána o 'nocht not gluasfiter dond oenphort; maccaib mnaib miad ros bí immon Dond cathach Cualngi. Cia nos ber nual cen goí cia doróet in cath cocróe slúag ard Herend immasaig im Ailill don Chrúachanmaig. Noco toil sin slicht nad bá ol Conchobor cond catha. in fail anaill násad n-án a bé barrbude balbán. Fil gním n-amra. dét for sét is ní irnaidi fri bréic; mac ind fir dotic cen meth Mani Mór mortha miled. Dodechaid do feis la Feirb la ingin Geirg do Glind Geirg; tri coícdaib laech lathar fír ed a llín ní immarrím. Im thráth nóna nuall glan gle. is and fastud na flede; is and airisit malle a rí Emna ollglaine. Cia lín ragmait réim cen aír ar Conchobor cóir cruthchaín. eirgsiu chucu rád cen brath. tri coícait fer fomórach. Bid latsu coscar co ngail a Chonchobuir chomramaig; gebatsu form in scél gle a rí Emna ollglaine. Duscis Conchobor iar sin ⁊ duscis a rígain adfét a tarfas dó tria relad cen imargó Asbert fris in ben co mbail Mugain miadmas co morchéil is lór na fil chena trá etruind ⁊ Connachta. Atbert Conchobor glan gle comsid án na hergaile; is derb cia anam nar tig daficfat na Connachtaig. Uair dorala duit a thecht. ní gebam dít trí fornert; a flaith Ulad glaine slúaig coro thérna iar nglanbúaid. Luid Conchobor iarum a lin cétna nirbo gó do Raith Ini násad gúr i mboí Gerg diarbo rígdun. O rancatar in ráith réil in fíand fodbach co nglanchéill dochuatar ind aidbli uird dara ndorus in mórbuirg. Cechaing Conchobor sin les trí choicait láech lúth rofes. facbaid a muntir immuig. na cró chatha co cunnail. Dabach umai i tig ind rig ica línad tall dond fin. in tan ránic núall mac Nesa noithech nitha. Aill amae tall ar in druí di láim ind ríg nad imchloí atgen form láid luth frisgair brod ane in airidig. Nirbo irnaide iar sain coro es Brod úad in sleig co mboí tria Gerg isin tig ⁊ triasin n-airidig. Tanic Conchobor is tech co trí coícdaib laech laimthech; co tuc cend Mani cona secht fichtib airlech. Facbaid Conchobor is tig a muntir tria imargail. acht hé nammá ⁊ Brod ní thérna dib fri slonnod. In ben chetna thiar fri Meidb rádis athesc narbo meirb marbais Conchobor do mac olc uair dochúaid dia chomrac. Doluid Medb aníar don chath co secht cetaib fer n-armach. co comraic tul fri tul i mmaig Ulad fri Conchobur. Marbais Medb and isin maig. mórfesser tria imargail; dia laim féne ferr cech cur im da mac do Chonchobur. Maidid iarum siar for Meidb corbo esbaid asa seilb; co fargaib and ed imne. secht fichit londláth gaile. Soit iarum frisin dún. Ulaid uallaig erctais múr. airgit aní roboí and. co n-ilur tuarad tetband. Doringsetar cath co crú munter Geirg thall fri Ultu; co 'mmacommarb dóib uile eter ríg is rígruire. Ro marbsat and amra fir. secht Find secht nDuib secht Temin; imna ócu erctais dind. im tríchait Fergus forind. Tricha Murethach miad mend co ngabtaís catha co cend; tricha Failbe tricha Fland. im tríchait noísig nDomnall. Tricha Cobthach tricha Cond. im tríchait Corpre comdond; tricha Dubthach. tricha Ros im tríchait n-alaind nÓengos. O sain immach imalle do lonnaib láth is gaile; ní fil rofiter a ndíl ro bátar uile i ndimbríg. In sin uile adbal gáir la toirm teglaig co tromgráin imma ruirig roínis cath ind úairsin dorochratar. Remscél do Tháin Bó Cualnge cain bid forbach dond imgail; is dond aslingi atá bás Mani Móir meic Medba. Mora gluind ro batar de. cid uathmar in t-aslinge dorochair Gerg cona slúag in ruri garta comrúad. Dochuaid Conchobor co mbúaid mac Nessa noítis morslúaig; do Emain Mache monar ngle co tarfad a aslinge.—A. Finit. 
