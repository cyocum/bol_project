    BUI rí fírén forglide fíal fossad flaithemda i n-ardrígi for Herind .i. Niall Frossach mac Fergaile. Ba maith Heriu fria remis. Boí  mess ⁊ class ⁊ íth ⁊ blicht fria lind ⁊ boí cach óen fora duthaig oca. Dorecmacht fecht n-óen and móraenach i Taltin lais co forglu fer nHerend imme. Ra córaigit dano ríg rogmara ⁊ rigna rosclethna ⁊     tóisig na túath. ⁊ a n-airig. for foradaib airegdaib ind oenaig. Batar im maccaími ⁊ dreittil ⁊ láith gaile na nGaedel for dírmaib dronaib tendroscachaib ic ferthain graffand issind óenuch. A mbatar and dofic ben do saigid in ríg ⁊ mac na hucht. ⁊ dobert  i n-ucht in ríg. Ar do rígi ⁊ ar do flaithemnas or si finta damsa tria   firinni flatha cóich athair collaide in meicsea ar ni fetarsa fessin. Ár thongimse féin fót firinni flathasu ⁊ fón ríg follomnaiges ind uli  dúil nach fetar cin o ferscal fri hilbliadna innassa. Tochtais in rí andside. In dernais lanamnas rebartha ri mnaí aile for se. ⁊ na ceil or se ma dorónais. Ni chel or si. Doringnius. Is fír ar in rí ra chomraic in bensin ri fer in n-uair remi. ⁊ in    chompert ro facaibside accisi rolásaide. rolaside triasin comsuathad it maclocsu. Coro chompert it broindsiu. Is é in fersin athair do meicsiu. & fintar cía eside. A mbátar and dano co cualatar in fothrum assind áer cucu ⁊     co nfaiccet in fuath ⁊ in n-irchóit n-anachnid oc tuttim for lar ind oenaig coro chuir scuru ⁊ daíni for teiched. Connar thairis issind oenuch acht in rí ⁊ úathad malle ris. Crét tú ar in rí Dune ar se. Cid dottuc fon innassain ar in rí  Ni handsa ar se. Sacart Insi Bó Finni me a bunud. & tech doronad   acum ⁊ nirb áil dam sáer isin domun do thabairt do denam a erscoir. Co tánic demon for deilb duine dom saigid ⁊ co nderna erscor issin  taíg. ⁊ niro gab logidecht aile. acht slectain do. ⁊ ro slechtusa dó 
  iar sain. ⁊ rom gabsa andside miad ⁊ borrfud. & dom thanic tond diummais. & tucad luad for luamna fom. ⁊ romfucsat na demna leo.    & batar accom follomnugad fri re.uii. mbliadan innossa. In tan iarum rucaisiu in mbreith fíren forglide í mbuaruch forsin nmaí dodechaid dott ail is anddonrala ni uasutsu. indé iarum tánic ditsu  ar th'imdergad foloiside i n-ardda coro scaíl na demna for cach  leth. ⁊ niro fétsat m' fastudsa. occo issind aer  co tudchadsa for   lár amal atchisiu ⁊ corom saerad tria firinni do flathasu. ⁊ iss í ind  firbreth rucaisiu or se forin lenam. Ro saerad in sacard ⁊ rofess athair na noíden tria breith in ríg fon cummasain. Bá la gein ind rígsain ro fersat na tri frossa .i. fross argit a gil. is deside ro cumtaigit scrína ⁊ ethla náem Herend. ⁊ fross   fola for glend Lagen. ⁊ fros chruthnechta.
Unde Fland Frossach
