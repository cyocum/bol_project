AScnam ni seol sadal iar sain slicht cen breobail co n-écsem cen didail do gnímaib síl Eogain. Ba remib ro mebaid nirbo debaid tua cen brath briathar goa in cath i Sleib Chua. Ba remib ro mebaid cath Segsa for Duaich. ili a ngluind gnoaig daig betis cruaich. Cath cruaid co nnirt armach ar búaid tuath líth Luignech nirbo lén in tarrgrach for Eogan mBél mbudnech. Cath Cúle. cath Uchbath. ardd bruthgal bág toche. cath Dromma. cath Dathe. cath Ache. cath Oche. Im chath Chind chruaid n-aithle. Lasnadó cen lethbe i torchair cain craebdus Oengus ⁊ Eithne. Im chath i nDún Chethirn lethfeidm laech rod len i cath Roith ni rad ndétla. cath Detla con teni. Cath i torchair Ailill Inbanna ruad roglach taccomol glond claidbech. Aed Fortamail fodbach. Forlond co ndathi. cath Elli nad chlethe. cath Slemna co sithi cath Lifi. cath Lethe. Lotar .uii. cét armach uadib angbaid dulad tucsat iar triall Lagen. cét ngíall a tir Muman. Trenchath Insi Áne for sluag nAlban n-ulach i farcbad bét bladach fairend tri chét curach. In cath oc Áth Medóin milib glond garg tarbe lathe mbratha mbodba cath Atha Da Chairne. Gabsat iar troch togairm sodbraind coscair comlaind i nDruim Ríg rád n-imlaind luid bág for mac nDomnaill. Geguin oenfer uadib ard arim no sechid .xx. deich flathib la sé deich do dechib. Fer co riab cen sodain do guin ba gargg dune deorata ngaile míl Europa uile. Eól dúib a ndoringni mac Néill Ailig airgnai. Aed Finni co fodbai. i cath Cilli Ua nDaigri. Deich cétaib co n-úagai iar sétaib ro síni. don debaid conrúali mebaid for cóic míli. Gabsat riam ind ríg rogaig bríg mbladaig bectai n-airig selad forrán co feraib ria nAed n-ard nAllán nAilig. Art athnertach ind úabair Flathbertach dín cech deoraid dorimmart gairgiu tólaib i nInsi n-ólaig Eogain. Ardrí Alpan art Arand bag barand brúthi bairend tuc aníar dar srían rudach tri choícait curach Cairell. Cechaing Aed aidchi n-oraig. foraib ba sáer imrulaid. ros marb fri Fergna fairend acht Cairell lucht a churaig. Cath aile i nOscur uallach ba broscur bladach bágach. for Fland nGoan ro raíned ro maíded arna barach. Reraig roí roríg ringthi for mac Longsig lúaith laimthi ba cloí dia icimúaill chaidchi di airdi oenuair aidchi. C. 
