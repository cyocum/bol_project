 INam i mbai Conchobor i nEmain mínétrocht Macha  ár cur chatha na Tana lais. Conna baí bíad ra   tholathar dó  ⁊ connar chotail co sám.  ⁊ connaro  ataim do neoch d'Ultaib cid donrat samlaid ri tremsi na teora  coícthiges.  & atchuas d'Ultaib anísin .i. Conchobor do bith i  sergg  ⁊ i sírgalar.  ⁊ conna baí biad ra tholathar dó  ⁊ connar  chotail co sám.  ⁊ connaro ataim do neoch d'Ultaib cid donrat   samlaid.    And sin doringned tinól  ⁊ tochostul ac Ultaib co hEmain  minetroct Macha.  & ra comarliced accusom dano. Cia bad chóir  do choibsegud na cnedi ra cnedaig ríg Ulad.  ⁊ in galair buirb ras  básaig.  ⁊ ros bánaig ra tremsi na coicthiges. Conn a baí biad ra    tholathar do  ⁊ connaro ataim do neoch d'Ultaib cid donrat samlaid. Iss ed ro raidsetarsom uili dano corop é in nech ros ail  ⁊ ros  n-irthócaib .i. Cathbad druí degamra.
Ro luid reme dano Cathbad druí degamra co hairm i mbai   Conchobor  ⁊ cíís déra folcmara forruada fola corbo fliuch blae  ⁊   brunni dó Airchisis Conchobor do déor Chathbaid. Maith ám and sin amo phopa Chathbaid ar Conchobor. cid dotgní tursech  dobbrónach domenmnach. Ro fail ám a morabba damsa sain   ale for Cathbad. Na fetar ca cned rat chnedaig.  ⁊ ca galar borb  rot básaig.  ⁊ rot bánaig ra tremsi na teora coicthiges. Fail áni a   morabba damsa bar Conchobor. dáig damriachtatar cethri ollchóiceda Herend.  & tuctha leosum a n-áes ciúil  ⁊ airfiti ⁊   admolta combad lériti na hairgni.  ⁊ combad moti na hurbada. ⁊  ra loscit ar ndúnaid  ⁊ ar ndegbaleda connach arddi íat nas a  n-airidni  ⁊ a n-immellaige.  & barroebris dano Ailill  ⁊ Medb cath    formsa.  ⁊ rucad láeg mo bó fadéin a purt éicne uaimse.  & is samlaid ro boí ca rád  ⁊ atbert na briathrasa and.
Ro fail limsa domna bróin dia festasu a Chathbaid chóir Ulaid uile aidble gal nirbo chommairge d'óendam. Ra thinóil Medb aníar. ingen Echach ciarb anríad; co ruc lé búar ⁊ brat. ⁊ ór ⁊ arget. Ra airgestar Medb co mín. co dún Dáire na ndegthír. co Dún Sescind ciped de. co Dún sirglan Sobairge Ni farggaib nar coiciud chain múr vel bale can argain' na dún na maítís coscur. vel múr cana díanloscud. Mo damsa is dam dond Dáire ma láifeit óic ilgaire; nocho raba riam mac bó man mó donither d'anró Ni lia esbaid daim na bó acaind i coiced Emnó na esbaid laich da dluig arna fothrucud na fuil. F. 
 Maith ám a m'anam a Chathbaid bar Conchobor Cade do  chomairlisiu dún.  ⁊ is amlaid ra baí ca rád  ⁊ atbert na briathra. 
A Chathbaid comairle dún. donringni mertain mírún. térna Medb assin chath glé iss ed am rar medairne. Nirbo chóir do Meidb don Maig. tinol ar cend mo daim; ciarsa dam co nda mbeind óir. beth acum nirb furóil. Cembad é a damsi bad mó irb furail di láeg a bó; áeg ar mbó féin fath amne irbo chóir a iarraid foirne. Meir is forni im laeg ar mbó uc ingen Echach anró; ithig dún dul da dígail. ar Meidb barsin mórrígain. Ra díglais chena co crúaid. a Chonchobuir chlaidebrúaid; brissiud catha cuman lem. bar cethri choicid Herend. Noco chath na tuitt rí redg. ar cruadbach ar comferg; sluag do thérn am a cath chain. bothait rí mat ruanaid. Súail nach ed domgní marb. mo tharbga ac troit na dá tarb; meni thí mo throitse de. ⁊ mac Matae Murisce. Meni thaeth Ailill is Medb. lemsa man dáilse co derb; atberim rib aidblib tuir. mebais mo chride a Chathbaid. A. 
     Is hí mo chomairlese duit ale bar Cathbad. anad din chursa. Daig at garba na gáetha.  ⁊ at salcha na sligeda  ⁊ at móra na haibni ⁊ na huscida.  ⁊ at gabalta lama láech ra den am dunad  ⁊ dindgna i   crichaib echtrand.  & an dún in tsín co tudca samratta chucaind.  corop cerchaill cach fót feránach. corop suntaich ar seneich. Corop   séitrig ar serraig. Corop slána ar fir da fuilib.  ⁊ chnedaib a haithli  chatha Thanad Bó Cualnge. Coro gairdi na haidchi ri fot  ⁊ ri foraire ⁊ ri freccomas i n-iathaib bidbad  ⁊ i críchaib echtrand. Is amlaid  ra boí ca rád  ⁊ atbert na briathra.
R. Ni hinam inrim errach. is fúar gabél gáethach. garfit ili Elga airderg in bith bebsat buale febra fáebra. fanna mila marta. trena uile aperóil oenach morc maimthi moaigsem ri céim nítha connach inaim inrim erracn. N. 
 & an dún ale bar Cathbad dáig ní fuil tár do t inchaibsiu and     sin. Dáig echlach ras ruc i n-aithed  ⁊ i n-élúd uaitsiu tri lár catha fer nHerend síar sechtair.  & da ructha can digail bad chotamus  do chétamus fair sin. Acus faítti fessa  ⁊ tecta uaitsiu chena cot   chairdib écmaissi .i. Co Conall crúaid coscorach commaidmech  cathbuadach claidebderg co airm i fail ac tobuch a chisa  ⁊ a chanad   i crichaib Leódús i n-insib Cadd  ⁊ i n-insib Or.  ⁊ i críchaib Scithia  ⁊  Dacia  ⁊ Gothia  ⁊ Northmannia ac tastel Mara Ict  ⁊ Mara Torrián ⁊    ic slataigecht sliged Saxan.  & faítte fessa  ⁊ tecta  uait no cot  chairddib écmaisse co iathaib Gallecda co Gallíathaib na nGall. .i. Co Amlaíb  Ólaib hua Inscoa rig Lochlainne. Co Findmór    mac Rofir co ríg sechtmad rainni de Lochlainn. Co Báre na Sciggire Co dunud na Piscarcarla. Co Brodor Roth.  ⁊ co Brodor Fiúit. amp   co Siugraid Soga ríg Súdiam. Co Sortadbud Sort co ríg Insi Orc.  Co secht maccaib Romrach Co hIl co Ile Co Mael co Muile. Co   Abram mac Romrach Co Cet mac Romrach Co Celg mac Romrach  Co Mod mac Herling. Co Conchobor coscarach mac Artuir meic  Bruide meic Dungail. co mac ríg Alban.  ⁊ Clothra ingen Conchobuir  a mathair.
 Cia do ragad risin tectairectsin bar Conchobor. Cia do ragad   and bar Cathbad acht mad Findchad mac Conchobuir and sut.  &   Aed Cáem mac Conaill Chernaig.  & Oengus mac Oenláma Gábae.   & Cano Gall do múnud eoluis dar muncind mara  ⁊ mórfairge dóib.  Is and sin ra lotar sin rompu dar muncind mara  ⁊ mórfairgi co   hairm i mbaí Conall Cernach i críchaib Leodús.  & condnoathatar  dano na scela ro batar accu do Chonall. Ferais dano fálte fri
     Findchad mac Conchobuiramps.  ⁊ dobretha a láim dara bragit  ⁊ dobretha teora póc do. Is and dano barridnachtatarsom dósum Táin  Bó Cualnge do breith a hUltaib. Sceinnis a chridi cruaid colomda  Conaill a miduactur a chléib. immar thoirm tuinne trethanglasi   ra tír. Atdirsa brethir am bar Conall mad da mbeindse i crichaib   Ulad conna bertha in táinsin can digail bad chotamus don chetamus fair. Is samlaid ro baí Conall dano  ⁊ fessa  ⁊ furic arna ndén am   dó and sin.  ⁊ ba gléire descad  ⁊ ba aibbgetus a hóla and sin. amp  robretha Conall in fleidsin do mathib Ulad.  & faítte dano fessa ⁊  techta uad coa chairddib écmaisse fo iathaib Gallecda co   Galliathaib na nGall. Is and doronad tinól  ⁊ tochostul leosum  dano.  & ro hellamaigit a llonti leosum dano.  ⁊ ra. glinnigit a llonga ⁊ a llaídeng.  & tancatar co hairm i mbaí Conall.
Is and confaítti nonall fessa  ⁊ techta uad co iathaib Ulad. conná   betis Ulaid i n-etarlén rithalma ar cind a mbidbad  ⁊ a nnamat  ⁊   a n-echtrand. Is and sin rogniad comairle la Ultaib dano.  ⁊ darónait fessa  ⁊ fuireca leosum dano. Dogensa fled ar Cu Chulaind   i n-accill  ⁊ i n-airichill Conchobuir ac Dún drechsolus Delgga.  Dogensa fled mórchaín móradbul aile bar Celtchair mac Uthechair   i n-accill   ⁊ i n-airichill Conaill Chernaig meic Amairgin ac   Carraic Murbuilg. Dogensa no fled morchain móradbul aile for Loegaire ac Inbiur Seimne thuaid.
 Ra ergitar tra in tromchoblach mór muride amal at rubramar ba  Chonall Cernach mac Amairgin.  & ma Findchad mac Conchobuir. amp  ma Aed Caem mac Conaill Chernaig.  & ma mathib Lochlainne.  &   tancatar rempu immach bar Sruthair na Maile Chind Tiri.  &  atraacht glassanfud in mara móradbuil dóib.  & atraachtatar a  róin  ⁊ a rossail  ⁊ a chorrcind  ⁊ a chenandáin  ⁊ ilríana in mara  moradbuil dóibsium dano. Is é tressi inn anfaid ra érig dóib  coro rainned in coblach i trí Tanic trian dib ma Chonall Cernach     mac Amairgin. Co Carraic Murbuilg. Tanic trian aile ma maccaib Romra co hInber Semni. Dolluid in trian aile mo Álaib hua Inscoa  ríg Lochlainne.  ⁊ ma Findmór mac Rafir ríg in sechtmad raind   do Lochlainn.  & ma Báire na Sciggiri a dunud na Piscarcarla. amp  dollotar sain co Tráig mBale meic Buain. co hInber Linni Liiach-   ainne.   Is in tansin ro lluid Conchobor reme cóicfiur  ⁊ tri fichit ar noí  cetaib co hInber Linni Luachainne.  & ra hecrad tech n-óil ⁊   airaibniusa leis i nDún drechsolus Delga. Nirbo chian do Chonch-  obor dia mbaí and co facca na corrgabla siúil  ⁊ na longa luchtlethna.    ⁊ na pupla corcarglana.  ⁊ na merggida alle illdathacha.  ⁊ na confingi  catha.  ⁊ na síblanga gorma glainidi  ⁊ na hidna áig. Maith and sin
   a degáes dána sa thís. Tabraid curu  ⁊ tenta  ⁊ trebairi damsa.  Maith a thríath  ⁊ a thigerna bar Sencha mac Ailella. cid má tá  latsu sain. Mét far ndolaid  ⁊ far murir dam far Conchobor. Febus     mo chommain crichi  ⁊ ferainn  ⁊ forbbaid foraib. Febus mo chommain sét  ⁊ maíni  ⁊ indmassa foraib. Nabad furáil dam na  ticfad d'ulc  ⁊ do maith dam ón chind bliadna ca chéile sibsi na   remúr  ⁊ na airichill dam. Maith a thríath  ⁊ a thigerna bar Sencha  mac Ailella cid ma tá latsu sain. Nad fetarsa am bar Conchobor   act manip íat in Galián Lagen. vel in Mumni mór Muman. vel choiced Ól nEcmacht dariacht and. acht is midlán Inber Linni Luachainne.   ⁊ Traig Baile meic Búain. Atiursa brethir ám bar Sencha mac  Ailella. nach tarmchillend Herind óclách do neoch dobeir a láim  i llaim tigerna nach aichnid damsa.  & mad iat fir Herend bes and   iarfatsa sossad catha forthusom no co cend cían coícthigis for  mís. Acus mad iat do charait écmaisi bes and a iathaib Gallecda ⁊   Galliathaib na nGall.  ba ferr son letsu cach maín. Dambad iat  bar Conchobor rapad lugaiti bar n-eneclannsi.
Is and sin ra luid reme Sencha mac Ailella co airm i mbaí in     tromchoblach mór muridisin.  ⁊ ro iarfach dano díb. Cia dothaet and. Iss ed ro ráidsetarsom dano corbo iat carait écmaisi Conch-  obuir ro batar and. Tanic remi Sencha co hairm i mbaf Conchobor.  Maith ám a m'anam. a Chonchobuir. iss iat do charait écmaisisiu   failet and sút a íathaib Gallecda  ⁊ a Galliathaib na nGall. Cid tra   acht nir chutulsa do Chonchobur in Heriu etir ra mét leis a brotha  ⁊ a bríge  ⁊ a báige.  & ro mebaid loim cráo  ⁊ fola dara bél sell sechtair. & in cháep chró  ⁊ fola ro boí fora chride is sí ro sceastar ra halt na  huairesin.
 Maith a Chu Chulaind bar Conchobor gabtar latt gabra Maige   Murthemni. Indliter carpait chethirríad forro.  & tabar lett mathi Lochlainne i carptib  ⁊ i cethirriadaib co Dún drechsolus Delga.   Corop fa dreich ríg Lochlainne ecairther in tech óilseo  ⁊ aíbniusa.  Is and ro gabait gabra Maige Murthemni  ⁊ ro hindlit carpait ⁊  cethirriada forro.  ⁊ rucait i n-agid ríg Lochlainne.  ⁊ tucait iat co   Dún ndrechsolus nDelga.  & ra falmaiged in bruiden la Conchobor.  Corop fa dreich ríg Lochlainne ro hecrad assa aithle hí  & ra  ergitar iar tain rannair fri raind accu  ⁊ dalemain fri dáil.  & ro
 dáiled in fledsain for mathib Lochlainne. corbat mesca medarcaíni.   In n-uair ropo thressiu flaith firu.  ⁊ ba comrád cacha dessi  ⁊ cach   thrír díb. ra curit ina n-aitib  ⁊ ina n-imdádaib  ⁊ ina cotaltigib iat. Ro canait ciúil  ⁊ airfiti  ⁊ admolta dóib.  ⁊ tarrassatarsom and co  solustrath éirge arnabarach.
Ro érig im Conchobor mochtrath arnabarach.  & tucad Cu   Chulaind da saigid. Maith sin a Chu Chulaind bar Conchobor.   Tabar in deired fledi fail acut do mathib Lochlainne corop budechaiti íat.  & faitti fessa  ⁊ techta uait fó iathaib Ulad cu hócaib Ulad.  Frithálter leosom no a carait Gall a Galliathaib na nGall. Co   ndigiursa co hInber Linni Luachainne. Co ngabthar sossad  ⁊ long-  phort lim and. Ráid dam dano risna tri coicait senorach senlaech   ro failet ina ligi aísi fá Irgalach mac Maclaíg meic Congaile meic   Vudraige ár ndichur a ngascid  ⁊ a n-arm. Ráid damsa riu tiachtain  lem in fectsa  ⁊ in sluaged. combad da réir  ⁊ da comairle donethea  é Messi da rád riu bar Cu Chulaind ni ebber  ⁊ a ndul ní mesti lem  dano.
     Is and ra lluid Conchobor reme issin rigthech romór i rrabatar na senóraig  ⁊ na senlaich. Is and sin tuargabtarsoin a cind assa   n-atib  ⁊ assa n-imdadaib ra facsin in ríg rosclethain romóir.  amp  nirbo chutulsa dano dóibsium a menma. Suail nach farroeblangatar  in bruiden i rrabatar díb. Maith a thríath  ⁊ a thigerna bar iatsom     cráet rot astraig  ⁊ rot imluaid chucainni indiu. Nach cualabairsi ar se in sluaged combágasa tancatar cethri ollchoiceda Herend  chucaind da tucsat a n-aes ciúil  ⁊ airfitid  ⁊ admolta leo. combad  leriti na hairgni  ⁊ combad moti na hurbada.  ⁊ ra loscit ar ndúnaid    ⁊ ar ndegbaleda connach airddi iat nas a n-airidni  ⁊ a n-immellaigi.    & rop áil damsa dano sluaged combága chuccusom.  ⁊ combad dabar reirsi  ⁊ dabar comairle donethe in fecht  ⁊ in sluaged. Gabtar ar    sengabra latt  ⁊ indliter ar sencharpait co ndechsum in fectsa ⁊  in sluaged latt. Iss and ro gabait a sengabra leosom  ⁊ ro hindlit a  sencharpait.  & táncatar rompu co hInber Linni Luachainne. in   n-aidchisin.  & rocuas do chethri ollchoicedaib Herend sain.  & ro   chrithnaigsetar tri tonna Herend remisin in n-aidchisin .i. Tond  Chlidna.  ⁊ Tond Rudraigi.  ⁊ Tond Tuage Inbir. Is and sin folluid  Eochu mac Lucta remi co clannaib dílsib dorecartachaib Dedad co   Temraig Luachra anairtúaid. Is and sin Ailill  ⁊ Medb co  Cruachanráith Connacht. Is and sin falluid Find inac Rosa rí
   Galían co clannaib Deirg imme co Dinn Ríg ós Berba bansolais. Is  and falluid Carpre Nia Fer co Luagnib Temrach imme co Temraig.   Is and sin ra comarleiced comairle ac Eochu mac Luctai  ⁊ ac   clannaib Dedad .i. Cach beó da aissec  ⁊ cach aissec da beó imden am a chríchi  ⁊ a feraind do Chonchobur mac Fachtnai. Fathaig .i.    Sond i nn-inad cach suind.  ⁊ gríanan i nn-inad cach grianain. Teg   i nn-inad cacha tigi. Bó i nn-inad cacha bó dam i nn-inad cach  daim.  & in Dond Cualngi fair anúas. Comleithet a aigthi do dergór  do Chonchobor don chursain.  ⁊ can sluaged combáge d'insaigid fer nHerend.
Is and sin dano ro faitte fessa  ⁊ techta ó Eochu mac Luctai   co Ailill  ⁊ co Meidb risin comaidsin. Docúas do Ailill  ⁊ do Meidb  anísin. Ro gabtha gólám dontí o tuctha na comairlisin. Uair   in n-airet bes ocainni nech risba heitir erdorn claidib  ⁊ sciathrach  scéith do gabail fó brágit ní raga dósum in chomasain. Nad  orgenamarni fortsu in chomairlisin a merddrech. út bar Ailill.  Dáig ni mmó ar cuitni dá ícc sain anda cuit cech fir do chethri   ollchoicedaib Herend do neoch ra buí for sluagud Tana Bó Cualnge.   At fua limsa ón bar Medb.   Cia do ragad risin techtairechtsain bar Ailill. Cia ar Medb. acht   Dorn Ibair hua Cipp goband.   ⁊ Fadb Darach hua Omna. Mebais  a fáitbiud gáire for Fergus. Cid dobeir th' orfáiltius bar Ailill.  fail a morabba damsa sain bar Fergus. Duni is mó is bidba
Is and sin dano ro faitte fessa  ⁊ techta ó Eochu mac Luctai   co Ailill  ⁊ co Meidb risin comaidsin. Docúas do Ailill  ⁊ do Meidb  anísin. Ro gabtha gólám dontí o tuctha na comairlisin. Uair   in n-airet bes ocainni nech risba heitir erdorn claidib  ⁊ sciathrach  scéith do gabail fó brágit ní raga dósum in chomasain. Nad  orgenamarni fortsu in chomairlisin a merddrech. út bar Ailill.  Dáig ni mmó ar cuitni dá ícc sain anda cuit cech fir do chethri   ollchoicedaib Herend do neoch ra buí for sluagud Tana Bó Cualnge.   At fua limsa ón bar Medb.   Cia do ragad risin techtairechtsain bar Ailill. Cia ar Medb. acht   Dorn Ibair hua Cipp goband.   ⁊ Fadb Darach hua Omna. Mebais  a fáitbiud gáire for Fergus. Cid dobeir th' orfáiltius bar Ailill.  fail a morabba damsa sain bar Fergus. Duni is mó is bidba     d'Ultaib barsin bith do Meidb da saigid. Uair cenco dernad d'ulc ríam vel iaram friu. acht mad Mend niac Salcholgan do goin  bar Renaib na Bóinne ropad lór d'ulc dó  ⁊ cid ed bar Fergus   ni hecal dó ní don chursa  ⁊ teigedsom and. dáig nit feltaig airecta  in luctsain. Is and sin tancatarsum rompu co Temraig.
  Is and sin falluid Find mac Vosa rí coicid lámdeirg Lagen co  clannaib Deirg immisium co Temraig fathúaid co airm i rrabi a  brathair Carpre Nia Fer.  & atchúas dóib na comadasain.  & ra  comarléiced acu cia do ragad risin tectairechtsain. Iss ed ro  raidsertarsom combad é Fidach Ferggach Feda Gaible. dáig fer     fathach fíamach fírglicc é Is and r lotarsom rempu fathúaith co airm i mbaí Conchobor.  ⁊ ro innisetarsom dó na comasain .i.    Cach beo da assec  ⁊ cach assec da beó imdénam a chríchi  ⁊ a feraind   do Chonchobur mac Fachtnai  ⁊ sond i nn-inad cach suind.  ⁊ grianán  i nn-inad cach grianain. teg i nn-inad cach thigi. bó i nn-inad cacha   bó dam i nn-inad cach daim.  ⁊ in Dond Cualnge fair anúas.
   Comleithet a aigthi do dergór do Chonchobur.  ⁊ can sluaged  combáige d'insaigid fer nHerend don chursa. Amlaid baí Conchobor   cá n-acallaim  ⁊ atbert na briathra.
Can as tancatar na techta sund do chéin in slainnid damsa bar n-echtra in dam réir. Tancamar ón Chruachain chróda nach bec blad cucutsu a Chonchobuiramps chóra crúaid do gal. Tancamar ra himluad n-athisc dait a rí' á Meidb is a Ailill amra calma a crí Slainnid dam bar n-athisc n-amra nach bec blad a cheithern rogasta raglan cipé chan. C. 
 Atbiursa brethir ám bar Conchobor connach gebsa comaid dibsin.  naco raib inad mo phupla cacha cóicid i nHerind feib ro saidsetsom  a pupla. a mbotha  ⁊ a mbélscálana. Maith a Chonchobuir bar     iatsom Cáit i ngabaisiu sossad  ⁊ mórlongphort innocht. I rRos na Ríg ás Bóind bansoluis bar Conchobor. Dáig nír cheil Conchobor  riam bara namait bail i ngebad sosad vel longphort. conna hapraitis  combad ecla vel uamun doberad fair cana rád.
 Is and sin ra lotarsom rempu co Temraig fades co hairm i mbaí   Carpre Nia Fer.  ⁊ Find mac Rosa.  & batnoathar dóib na scélasain.  Maith and bar Carpre Nia Fer mad cucainni  dobera Conchobor ⁊ Ulaid a n-agid. ticed Ailill  ⁊ Medb nar furtactni  ⁊  nar forithin.  Mad sechoind digset i coiced cendfind Connacht ragmaitni na  furtachtsom.  ⁊ na forithin.
     Is and sin dano ra lotar na techtasin rompo co airm i mbaí Ailill  ⁊ Medb.  & an uair rancatar ro gab. Medb. ac iarfaigid scél  díb. Is amlaid ra buí ca rád  ⁊ atbert na briathra.
Can tecait na techta. slainnid dam far slecta co Conchobor Cairn. in n-anand i nEmain in flaith cusna fledaib. vel inn ed tic do debaid i ndegaid a tairb. Nochon anat Ulaid. nocho chert na cubaid damait d'airecht Breg. niba crecha gairdi naco roisset fairggi naco ndernat airgni far Carpre Nia Fer. Beit ina rith romaind ticfat a cind da colaind mad da tí a thig. biatsa sund i mbalib can locht is can anim. dáig is lór lim Lagin i n-agid ind fir. Da torset meic Magach in slúag brotla bágach bud croderg a llamach i cath Ruiss na Ríg. Da tora rí Macha. saifitir a datha. claifitir a ratha tairnfithir a brig; Da torset ar sluaigni. tinólfaider úanni bid condalb in cúani i fir catha can. C. 
 Imthúsa Conchobuir tanicside reme dírrám slóig móir co Accaill  Breg  ⁊ co sligid mBreg. And barrecaim Ailill flathbriugaid dosum  and. Maith and a Chonchobuir bar Ailill. Cid in dirram slóig  móir rofail it egaid  ⁊ cid ass áil latt dol.
     Co rRoss na Rig ás Bóind bansoluis and so. bar Conchobor  Noco glinnigthi duitsiu sain ale bar Ailill acht is foenglinni. Daig  ron fuilet in Galían  ⁊ Lúaigne na Temrach and sain bardo chind.   Geiss damsa dola dom chonair ale bar Conchobor  & geiss dam dola  i cath can lín. Gabar sosad  ⁊ longport acainn and so fodectsa   bar Conchobor. Sáitter ar sosta and so  ⁊ suidigter ar pupla. Gníter
   ar mbotha  ⁊ ar mbélscáláin. Dentar irgnam bíd  ⁊ lenna. Dentar   praind  ⁊ tomaltus. Cantar ciúil  ⁊ airfiti  ⁊ admolta acaind and.  Is and ro saittea a sosta  ⁊ ro suidigthea a pupla. rognithea a  mbotha  ⁊ a mbélscálain. ra ataithé a tenti. Doringned urgnam     bíd  ⁊ lenna. Doronait gretha glanfothraicthi leo.  ⁊ ro slemunchirtha a fuilt. ra minglanta a cuirp. Ro caithed praind  ⁊ tomaltus leo. amp  ro canait ciúil  ⁊ airfitid  ⁊ admolta leo.
Maith and sin a Ultu bar Conchobor. in fagum acaib nech dig   do midem  ⁊ do mórdescain  barin slúag. Ragatsa bar Féic mac   Follomuin meic Factna Fathaig. Is and sin luid remi Féic mac  Follomuin meic Factna Fathaig. Co rránic co Dinn na. Bóinne    bánsoilsi. Ar sain ro gab ac midem  ⁊ ac mórdescain arin slúag. & ceisis a menma cu mór forthusum 'no. Ragatsa fathúaid innossa   bar Féic co hairm i failet Ulaid.  ⁊ inniasat dóib in slúag do bith   icom fuatechtsa. Ticfait Ulaid atúaid. Gébaid cách a lathir catha  ⁊ comlaind  ⁊ comraic dib. Niba mó a nós na allud na  erdarcus damsa in chathaigthe assa aithle andá do cech oenfir   d'Ultaib.  & cid damsa na curfind mo chomlund a chetóir romum. & ra lluidsium reme innund dar inber na Bóinne.  & tuc bleith   mulind tuathbil forthu. Tuc a n-airthiur fora n-iarthur.  ⁊ a ndesciurt fora tuasciurt.  ⁊ ro gairset in slúag i n-oenfecht immisium.    & ni forulngither dósom beith i cind in tslóig romóir.  ⁊ tanicsium  romi d'innaigid inn inbir dara tanic innund.  & ní hed barroe-  blangair dosom itir ón. acht ra lingestar saebléim isin mBoind     mbansoluis. Mara boí inber bud domni a cheili ara Bóind ro lingestar sáebléim and coro thib tond tairis. Coro báded sin  lindsin can anmain etir. Corop búan  ⁊ corop marthanach da  éis a innchomartha. Corop Lind Féic ainm na linni inro báded.
Rop imgen ra Conchobor  ⁊ ra Ultu ro boí in fersain na écmais.     Maith ém a Ultu bar Conchobor. in fagaimse acaib nech dig do midem  ⁊ do mórdescain dam barin slúagsin. Ragatsa and bar  Daigi mac Dega de Ultaib.  & ra luid reme connici in tulaig tigernais   cétna as ur na Boinne bánsolsi. Ro gab ac midem  ⁊ ac mordescin  in tslóig.  ⁊ cessis a menma  ⁊ a aicned  ⁊ a innithim forthu fon cumma     cetna. Ra baí ca rád na cétna. ragatsa fathúaid ám bar ésium  ⁊ inniasat d'Ultaib na slúaig do bith i comúaitecht út. Dorosset  Ulaid atúaid. Gebaid cách a lathir catha  ⁊ comlaind  ⁊ comraic. ⁊ niba mó a nós na allud na irdarcus damsa in chathaigthe anda  do  cech oenfir díbsium.  & ragatsa d'innaigid in tslóig coro churiur
     mo chomlond romom. Is and sin do lluidsium dar inber na Boinne innund.  ⁊ ro mesc barin slúag é  & ra theigsetar na slúaig immisium  do dib lethib 'no.  ⁊ bognítha guin galann de. co torchair accu.
 Ba imgén ám ra Conchobor ro bátar sain. Maith ám a Irgalaig  meic Maclaig meic Congaile meic Rudraige. in n-abbrai cia as   chóir do thechta do midem  ⁊ do mordescin barin slúag. Cia do ragad and ale bar Irgalach. acht mad Iriel gascedach Glunmar    mac Conaill Chernaig. Acht is Conall ar choscor é is Cu Chulaind  ar chlessamnacht. Is Cathbad druí degamra ar chéill  ⁊ ar  chomairle. Is Sencha mac Ailella ar síd  ⁊ ar soberla. Is Celtchair    mac Uthechair ar chalmacht. Is  Conchobor mac Fachtna Fathaig ar rígdacht  ⁊ ar rosclethni. ar thinlucun sét  ⁊ maíni  ⁊ inmass.  Cia do ragad acht mad Iriel. Ragatsa and ale bar Irial.
 Is and luid Iriel reme connici in taulaig tigernais cétna ós ur  na Bóinne bansolsi. Gabais  ac midem  ⁊ ac mórdescin in tslóig.   Nir cheiss a menma na aicned na innithim forthusum itir. Atetha a tuarascbáil leiss co hairm i mbaí Conchobor.   Cinnas a m'anam a Iriel bar Conchobor. Atdiursa brethir ám  bar Iriél dar limsa na fail áth for abaind. na lia for tilaig. na chend  róit na sliged bar crig Breg vel Mide nach lán dá ngraigib  ⁊ da ngillaib.     Andar lim at lassar rígthigi di leirgg a tlachtga  ⁊ a n-errid  ⁊ a n-éttaid bar Iriel. ro ráid Conchobor.
In fir a n-atfiadat na fir. a Iriel galaig glungil; teora catha for clár chliu. arar cind i comnaidiu. Atát i ceilg ardo chind. issin ross imthéit Boind; teora catha clainne Deirg. lassait mar lassair dar leirg. Na techta dachuatar úan. da fis ca lín atá in slúag; ni thicfat sund miad nar lac. is e a fír a n-arfiadat. In. 
Maith a Ultu bar Conchobor cade far comairle dún in tibirther     in cathsa lind. Is i ar comairle ar Ulaid anad co tisat ar treóin
    ⁊ ar tóisig  ⁊ ar tigernmais  ⁊ ar fulngidi catha. Nirbo fata inn  irnaide dóib  ⁊ nirbo chían in chomnaide co faccatar tri carptig  dá n-innaigid. Buiden dá cét déc i comair cecha carptig díb. Is   iat ro baí and sain triar degaesa dána d'Ultaib .i. Cathbad drui   degamra.  & Aithirni Algessach.  ⁊ Amargin in fer dána.   Maith a ócu bar Conchobor cade bar comairle dún. Is i ar  comairle ar iatsom anad co tisat ar treóin  ⁊ ar toísig  ⁊ ar tigernmais    ⁊ ar fulngidi catha. Is and sin ra ansat. Nirbo chían in chomnaidi ⁊ nir fata inn irnaide. Co faccatar tri cairptig aile da n-insaigid.    ⁊ buiden trí chet dec i comair cacha carptig. Is iat tánic and sin.  Eogan mac Durthacht.  & Gaíne mac Daurthacht  & Carpre mac  Daurthacht.
Cade bar comairle dún a ócu bar Conchobor. Is í ar comairle  ar iatsum anad co tisat ar treoin  ⁊ ar tóisig  ⁊ ar tigernmais  ⁊ ar   fulngidi catha. Ro ansat. Nirbo chían in chomnaidi  ⁊ nir fata  inn irnaide. Co faccatar tri carptig aile dá n-insaigid. Is iat  tanic and sin. Tri meic Connaid Buide meic Iliach .i. Loegaire  Buadach.  ⁊ Cairell Coscarach.  ⁊ Aed Anglonnach. Buiden cethri  chét déc i comair cach carptig díb.
  Cade bar comairle dún a ócu. Is i ar comairle ar iatsum anad.  co. tisat ar treoin.  ⁊ ar toisig  ⁊ ar tigernmais  ⁊ ar fulngidi catha.  Nad orgen amarni foirbsi siii a ócu. Dáig atá trian slóig Ulad sund.    ⁊ ni fail acht trian slóig fer nHerend and sút.  bar Conchobor.  Cid dún na tibrimmis in cath.
  Is and sin atraacht Conchobor  ⁊ ro gab a chatheirred catha  ⁊ comlainn  ⁊ comraic imme. Atraacht trian slóig Ulad laisium 'no.    & lotar dar inber na Boinni innund.  & atractatar na slóig aile  dóib ar ndul dar inber na Boinne innund.  & ro gab cách díb ar  slaide  ⁊ ar slechtad araile. far foirtched  ⁊ far foillged. conna baí     samail Ulad ra halt na huairesin. Acht na beth rúaddaire romór bar lár machaire  ⁊ na gabad mórslúag na farrad.  ⁊ ra étlaithé  a cháel  ⁊ a mín in feda ass.  ⁊ ra factha a railge rúada romóra da  éis. Is amlaidsin ra slaidit a ngillai óca aitedchasum.  ⁊ a n-aesócbad.   conna raba acht a curaid  ⁊ a cathmilid  ⁊ a ndegláith gaile da n-éis.   Cid tra acht nir barulngither da ngillaib óca aitedchasum. Na cor memaid roscbéim rígdaide díb triasin cath fothúaid.
  Is and sin ra tuairced inn Óchaín scíath Conchobuir coro gésestar.  Coro gésetar trí tonna Herend  .i. Tond Chlidna.  ⁊ Tond Rudraige.
    ⁊ Tond Tuage Inbir. Coro gésetar scéith Ulad uile inn uairsin.   Cach óen ra boí ara nguallib díb  ⁊ ina cairpdib.  Is é in lásain barrécaim d'Ultaib tidacht immach.  & barrecaim  Conall i rremthús resna sluagaib. Acht cid airchind ra betís  eich bad luaithiu ná eich Conaill and. Niro lam nech d'Ultaib aiged  a ech na charpat do thabairt sech Conall. Iss and sin ra    chonncatar glasláth Ulad gnúis Conaill cucu ra halt na uairesin.  & ra ansatar. dáig rap anad fa inneoin leo.  & rapo doss díten ⁊  rapo buinne bratha.  ⁊ ropo lám i n-uachtur leo Conall. Dáig ba  demin leo ni fil inad i faicfithé gnúis Chonaill ara teichfithe and.
 Is and sin ra lotar fón fid ba comnessam dóib.  ⁊ ro benatar   dairbre glasdarach i lláim cech fir.  & ro redigsetar inad da ndornaib intib.  ⁊ tuargabtar rian -aiss na glasgesceda darachsain. ⁊ tancatar maróen ra Conall i cend i chatha.   Is and sin barrecaim á rig Ulad tri traigid techid do breith assin  chath fathúaid. Dercais  ⁊ fégais Conchobor dara aiss  ⁊ ra. chonnaic   gnúis Conaill da saigid. Maith a Chonaill bar Conchobor in cath bar th'oesam  ⁊ bardo chommairge. Atiursa brethir ám ar Conall  combad assu limsa in cath do thabairt m'oenur a chianaib. andá  in maidm do fossugud innossa.  & dimbúaid do ríg cóicid farsin  mbith a facciáil i mmaidm vel i mmórthechiud.  & is samlaid ro   boí Conall  ⁊ atbert na briathraso and.
Dimbúaid fir frithrosc madma. maidm ria ngnúisib. ócbad n-essairm. gillanrad diairm. dichra fedma fuidb do anocht. follogod féile. rith fri geltaib. gair ri dogur. dál ri dimbúaid. D. 
Is and sin selais Conall in claideb aithgér. iarlebur assa intig  bodba.  ⁊ dobert cocetul a chlaidib barna sluagaib. Atchloss rucht    claidib Conaill darna cathaib cechtarda ra halt na huairesin. Cid   tra acht feib rachualatar cocetul claidib Conaill. ra chuclaigetar a
   crideda.  ⁊ ra luamnaigsetar a ruisc.  ⁊ ra bansatar a ngnúisi.  ⁊ ra  scuich cách dara ais díb ina inad catha  ⁊ comlaind  ⁊ comraic.  Cid tra acht is and sin ra dercastar Conall dara aiss.  & rachonnairc  da innaigid Mes Dead mac Amairgin. Maith a m'anam bar   Conall a Meis Dead in cath ar th'oesam  ⁊ ardo chommairgi. Is   ucht ra mórdilind alt neich mar sein itradsa ale bar Mes Dead. Is  and dercis  ⁊ déchais Mes Dead mac Amairgin dara ais.  & rachonnairc  da innaigid Ánruth Mór mac Amargin. In cath bar th'oesum ⁊  bardo chommairgi a Ánraid Móir meic Amargin. bar Mes Dead     coro cherddaind mo búraig ferge  ⁊ mo thigardail mbodba farna sluagaib. Is saiget i coirthi alt neich mar sein i trathsa ale bar  Ánruth Mór mac Amairgin.
Is and sin fégais Anruth Mór mac Amairgin dara aiss.  ⁊ atconnairc   Feithen Mór mac Amairgin. Maith a Feithin Móir meic Amairgin  in cath for th'oesum  ⁊ ardo chommairgi. Coro cherddainse no mo búraig ferge.  ⁊ mo thigardail mbodba forna sluagaib.
 Is and sin ro dercastar in Feithen Mór mac Amairgin dar ais.  Atconnairc da innaigid in Fethen Bec mac Amairgin. In cath  for th'óesam  ⁊ ardo chommairgi a Fethin Bic meic Amairgin. ar   in Feithen Mór coro cherdainse nio buraig ferge  ⁊ mo thigardail  mbodba. forna sluagaib. Is essarcain cind fri hallib ám alt neich  mar sain ale ar in Fethen Bec.
 Is and sin fegais in Fethen Bec dar aiss. Atchonnairc Atherni  Algessach da saigid. In cath for th'oesam a Atherni Algessaig   for in Fethen Bec. coro cherdainse no mo buraig ferge  ⁊ mo thigardail  bodba forna sluagaib Ba chuta dom seilbse sain ale for seilb  neich n-aill n-aile.
 Cid tra acht iss and sin atchondairc Atherne Algessach Cu Chulaind  da saigid. In cath bar th'aesam a Chu Chulaind bar Aitherni   Algessach. Ba chuta damsa ón ale bar Cu Chulaind. inund són  ⁊ daic dím. Act doberimse mo brethir ris ar Cu Chulaind nach   fail do Ultaib nech dobera a agid formsa assin chathsa arnad tressiu  slaidfetsa cach fer d'feraib Herend. na cach fer díbsium. Is and  rabert Cu Chulaind béim da lorgfertais barna sluagaib. corbdar   comardda comchuibdi iat.   Imthúsa Conaill sund innossa. Tanic fona sluagaib.  ⁊ dobert   cocetal a chlaidib forru. Co torchratar deich cét fer n-armach   leis. Rachuala sain Carpre Nia Fer cocetal claidib Conaill  Chernaig.  ⁊ nir brulngither do Chairpriu Niaid Fer eside itir. Naco   tanic reme co hairm i rraibe Conall.  & tucastar scíath fri scíath  ⁊ 
   dóit fri dóit  ⁊ einech fri einech  ⁊ ro gab cách díb oc slaide  ⁊ oc  slechtad araile. Co clos glóbéim scéith scéith Cairpri Niad Fer  fá déis claidib Conaill.  & dariachtatar na trí rígfilid ro batar oc  ríg Themrach da fortacht  ⁊ da forithin .i. Eochaid Eolach.  ⁊     Diarmait Duanach.  ⁊ Fergal Fianach.  ⁊ ra chommoratar in tigardail i cend Conaill. Fegais Conall forru. Atdiursa brethir  ám bar Conall menbad filid  ⁊ áes dána sib. dogebad sib bás ⁊  aided limsa a chianaib  ⁊ úair is rábar triath  ⁊ rabar tigerna berthai   far mbáig cid damsa nach dígelaind foraib 'no.  & dobert béim   din lorgfertais chatha boí na láim dóib co topacht a trí cindu díb. Is and sin dariachtatar buden cóic cét déc do Luaigni na Temrach   co tancatar eter Conall  ⁊ Carpre Niaid Fer. Co rucatar leo é ar  lármedón a catha fodéin. Ro gab Conall ac slaide in tslúaig co  dremun  ⁊ co barbarda co uathmar  ⁊ co dícheillid. coros cuir úad     ina n-ágib minta.  ⁊ ina cethramthanaib fodalta. Co torchratar deich cét leis ar larmedón in chatha.
Rochuala sain rí Temrach.  ⁊ nir borulngither dó beith oc éistecht  ra rucht claidib Conaill.  ⁊ tanic reime co lármedón in chatha   co torchratar ocht cét laech lánchalma leis. Co rocht co airm i   rrabe Conchobor.  ⁊ dobert scíath fri scíath  ⁊ dóit fri dóit  ⁊ einech fri einech dó  & ro thuairgestar a scíath for Conchobor .i. in  nOchain sciath Conchobuir.  & feib ro geisestarside ro geisetar   scéith Ulad uile. Maith ám a Ultu. nad fetarsa cosindiu ar bad  chalmu in Galian Lagen na Lúagni na Temrach andathisi.
  Is and sin tanic Loegaire Buadach mac Connaid Buide meic   Illiach budin trí chét oclách. Commorais a thigardail i cend Cairpri  Niad Fer. Is and sin luid Fintan mac Néill Niamglonnaig buiden  cét oclách coro mór a thigardail i cend Cairpri Niad Fer.
Is and sin tancatar deich cét ar fichit cét din Galián  ⁊ di Luagni     na Temrach  & tuargabtar leo Cairpre Nia Fer i llármedón a catha fadéin.
Is and sin cunnis Cu Chulaind barna sluagaib  ⁊ bar Carpre Niaid  Fer.  & dolluid da insaigid.  ⁊ tuc sciath ra sciath dó  ⁊ tuc dóit  fri dóit.  ⁊ einech fri einech.
  Is and sin ra immir Carpre Niaamps. Fer a nert for Coin Culaind  ⁊ ro íad a da laim dara armaib ammaig.  ⁊ tarlaic rout n-urchair   secha ar catha Galian. Is and sin roluid Cu Chulaind
   trisna sluagaib immach can fuligud can fordergad   Is and  barécaim Láeg mac Riangabra dosum  ⁊ a airm sénta degniathi     Con Culaind ina láim .i. in Cruadín cotutchend  ⁊ in Duaibsech eclach. Is and sin ro gab Cu Chulaind in Duaibsech .i. a sleg  fadéin ina láim. ra boc  ⁊ ra bertaig hí ra chroth  ⁊ ra chertaig. ⁊  tarlaic rout n-urchair uad di 'no. d'innsaigid Cairpri Niad Fer.   co tarla na ucht  ⁊ na brunni. coro thregd a chride na chlíab coro   raind a druim. dar dó Ni ranic a chorp lár inn uair dobert Cu  Chulaind side da saigid  ⁊ co topacht a chend de.  & crothais a chend  risna slúag iar tain.
 Is and atraacht Sencha mac Ailella  ⁊ ra chroth in craib sída ⁊  ra ansatar Ulaid.  & dollotar in Gálian fa Find mac Rosa.  ⁊   dobertatar scíath dar lorg dara n-eis.  & ro lenastar Iriel gascedach  Glunmar mac Conaill Chernaig iat.  & ro gab ac slaide  ⁊ ic slectad  in tslúaig fades cach ndíriuch. Is and sin ro impá Fidach Fergach  Feda Gabli ris.  & dorat comlund ar áth dó Fata in rigi doberat  Ulaid foraind ar cóiced Lagen. Conid de atá in Rigi Lagen arinn   abaindsin.    Is and sin dano lotar Ulaid co Temraig rempu in n-aidchisin. & tarrasatar and co cend secht lathi na sechtmaine. Corop i  cind sechtmaine rachualatarsum culgaire na carpat.  ⁊ bascbennech   na n-ech  ⁊ tetimnech na tét.  ⁊ glondbéininech na claideb.  ⁊   muadmuirn in mórslúaig dochum in baile. Is é ra buí and Erc mac Carpri.  ⁊ mac Feidilmi Noíchruthaige ingini Conchobuir. & dobrethasum a chend i n-ucht a senathar.  ⁊ comnattacht tír   a athar fair.  & bachotasum anísin á Chonchobor. Maith a meic  ar Conchobor beir mo bennachtainse  ⁊ bí dom réir. Is amlaid   ra boí ca rád  ⁊ rabert na briathrasa.
Beir mo bennact bí dom réir. na dena féin frithbeirt frind; da tuca dún tend fri tend is derb lem dafaethais lind. Na cocthaig ra Coin na cless na cuir tress for slicht do sen. narat ruibther im raind crích. immar bíth Carpre Nia Fer. Do gessaib ríg Temrach tair. a flaith Cermna can ni clé airdairc scél scaílter fa chách cocad ruind co bráth ce bé B. 
Doringned síd eter Erc mac Cairpri  ⁊ Coin Culaind.  & tucad  Fínscoth ingen Con Culaind do mnaí dosom.  & tancatar i cind     sechtmaini do dechain inn áir. co hor na Boinne. Bamarni lathi and so  ⁊ ba dulig cor ristí ro boí and  .i. ri Carpre Niaid Fer  ⁊ ba   esbach comrac ris.  ⁊ menbad Chonall is forainne bad róen.  amp  ro ráid na briathra.
Bamar lathi romda rind. i túaith.Temrach tess Boind. baí freccomas ós ard feirt ar ar sibthib baí ecrait. Munbad Conall Cernach clóen ropad forainne bad róen arin leirg leith i fus. is aire ro gabsum fos. Ba escomol comrac fris dichor Cairpri do chlár fiss. sochaide am rodas cloe cossin laithesin ros bae. B. 
 Tancatar rempu co Temraig aris. Maith ám inti ro boí and so  cona brathrib. Rapa leosum Heriu.  ⁊ atbert na briathra.
Trí meic Rosa Ruaid in rig. gabsat in tír buidnib sel. Find i nAlind Ailill i Crúaich Carpre thuaid i Temair Breg. I nn-oenfecht comterbtis a ngnim a triar brathair im cach gleó i n-oenfecht dobertis a mbáig. ba crithail óenmucci leo. Batar na tri n-uatnib óir ina tilchaib buan in balc. is bern ina congaib catha. o fochera in tres mac. T. 
     A hain slúaged catha Findchorad.  & in tromlonges timchell i Connachtaib.  ⁊ Cath na Macraide.
