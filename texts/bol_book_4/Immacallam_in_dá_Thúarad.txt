 ADna mac Uthidir de thúathaib Ól nÉcmacht ollam Herend  i n-écsi  ⁊ filidecht. Atacomnaic mac laiside  .i. Néde. Luid   iarum in macsin do foglaim écsi i nAlbain co Eochu Echbél.  ⁊ ro buí i farrad Echach corbo eolach i n-écsi.
 Luid laa and in gilla co mbuí for brú mara. ar bá baile fallsigthe  éicsi do grés lasna filedu for brú usci. Co cuala in gilla fogur issin  tuind .i. córus cainiuda.  ⁊ torsi  ⁊ bá ingnad leis. Rola iarum in   gilla bricht forsin tuind coro fallsiged dó cid ro mboí Co tárfás dó iar sain conid ac caíniud a athar ro buí in tond  ⁊ co tucad a   thuignech do Ferchertne file.  ⁊ ro gab ollamnas. i nn-inad a atharsom .i. Adnai.
Luid iarum in gilla dia thaig  ⁊ adfét dia aite .i. do Echaid.  &   asbertside fris eirg do  tír i fectsa. ni thalla adar n-écsi ar ndís i n-oenbale. uair forosnaí th'eicsi duit it ollam ar eolas.
Luid iarum Neide reme  ⁊ a trí brathir leis .i. Lugaid. Cairpre.   Cruttíne. Docuridar bolc belce dóib for conair. Asbert fer díb.  cid dia n-apar bolc belce.  Uair na fetatar lotar for culu co Echaid   co mbátar mís aice. Lotar for conair doridisi. docuridar simind doib. Asbert fer dib. cid dia n-apar semind. Uair na fetatar  lotar for culu coa n-aiti. Documlat úad i cind mís aile. Docuridar   gass sanais dóib. Uair na fetatar cid dia n-eper gas sanais. tiagait  for culu co Echaid co mbatar mís aile aca.
  Oro íctha dóib trá a cesta documlaiset do Chind Tíre.  ⁊ luid iar sin do Rind Snóc. Documlaiset iarum a Purt Ríg dar fairgi. corra  gabsat i rRind Roiss. as saide for Semniu. for Latharnu. for Mag   Line. for Ollorbai. for Tulaig Roisc. for Ard Slébe. for Craíb Telcha.  for Mag nErcaite. for Banna. iar nUactur. for Glend Rige. for   Tuathaib Hua mBresail. for Ard Sailech fris raiter Ard Macha  indiu. for Sídbruig na hEmna.
Is amlaid dano documlai in mac  ⁊ craeb airgdide uaso. uair iss   ed no bíd uasna hanrothaib. Craeb óir im uasna ollamnaib. Craeb  umai úasna filedaib archena.
  Documlat iarum dochum Emna Macha. Docuridar dano Bricriu doib. forsind aithche Asbertsaide friu dia tuctais a lóg dó ropad  Néde bad ollam Herend. triana chomairle  ⁊ triana impide. Dobert   Neide lenid corcra do cona cumtuch oir  ⁊ argait. Asbert Bricriu
   ris dula coro suided i n-inud ollaman.  ⁊ asbert riss ba marb Fer-   chertni.  & ba hand baiside fri Emain atuaid oc tuidecht écsi dia éicsinib.
 & asbert dano Bricriu ní geib fer amulchach ollamnacht i nEmuin  Macha. ar ba naídentasom araí n-aisi. Gabais Neide lán a duirn  dond eór  ⁊ focheirt brict fair conid ed dommuned cach ba ulcha     baí fair.  & luid co ndessid i cathair ollaman.  ⁊ gabais a thugnig imme.Tri datha na tugnigi.  .i. tugi do ittib én ngel ar medón.  frosbrechtrad findruine forind leith ichtarach dianectair.  ⁊ fordath  fororda forind leith uachtarach.
Luid Bricriu iar sain co Ferchertni.  ⁊ asbert ris. Ba dirsan   a Ferchertni do chor a hollomnacht indiu. Ro gab fer óc airmitnech  ollamnacht i nEmuin. Na lond Ferchertne fri side.  & luid is tech  rigda co mbaí forsin irlár.  ⁊ a lám forsin gabail. condid and asbert.  Ciasu file. fili.
Loc tra dond immacallaimsea Emain Macha. Amser dano di   amser Conchobuir meic Nessa. Persa dano Nede mac Adnai de Chonnachtaib. vel is de Thuathaib De Danand dó amal atbeir féin  issind Immacallaim. macsa Dana. Dán mac Osmenta  ⁊ c. amp   Ferchertne fili. do Ultaib.  Tucait a denma .i. tuignech Adnai  do thabairt do Ferchertni ó Meidb  ⁊ ó Ailill. iar n-éc Adnai. Co   tanic Neide mac Adnaí a hAlpain amal atrubrammar co hEmain co ndessid i cathair ollaman. co toracht Ferchertne istech  ⁊ co  n-epert ic fascin Nédi.
 CIASU FILI FILI IMMA LI TUGEN—CO N-ALLI. .i. Cia suí filed imma llaigend in tuigen co n-álli.  DODONAIRB IAR CETUL CHRETH. .i. dodonasbénand iar cantain a aíi. a éicsi.  LA DECIM FELMA C. .i. Is amlaid atchiim conid mac foglamma.  FÉR DES ROGREIND    .i. Is de ra orddaig a greind dond éor.  I N-AIRB CHRETH CHETAIL .i. in bali ata á cantain a écsi.  CIASU FILE FILE NEIT .i. cia suí filed in fili as Nede. vel in file notlach.   Ni chuala cuich inní meic Adnai 
   i. ní chuala co n-immud fessa. vel ni chuala combad ní etir mac  Adnai.
NI CHUALA CO SOLMFIS. .i. ní chuala co fiss solam aice.   Mell suide dar ninu Néde.   .i. Is aíbind in suide i ndessid Néide. vel dano darmo littre is melta  Nede don tsuide i ndessid .i. suide i cathair ind olloman. Rad n-onórda in so atbert Nede fri Ferchertne.  Arsan. A mmo sruith.    .i. a mmo suí ind raith. Suí coisc cach suí .i. is súthemail tecosc cech suad.  Suí cech anim aisc    .i. dlegair de suid aisc cech aneolaig.   Asecha riasiu rofiastar  .i. dena ar sofégad riasiu dogné feirg rind.  Cia aisc.  Cia súg .i. cia súg aisci móri fogebi form.  Fo chen cid sathchíall suthe    .i. Is mochen limsa docheilsiu áith súthemail a Ferchertni. Séim anim ocnait. mani chiastar ceird.    .i. Is étrom vel is bec ind anim do neoch a bith óc menip cesti  fora eladain.  Cing mál    .i. cémnig a uasail innas as dligthechu. Mithadbait .i. is míthaidbsiu sain innossa.  Mitharfaid. ⁊  is míthasselbad o chíanaib doratais form.   Domairbir fiadfath co rrubec   .i. dorónad mo thairbert do biud  ⁊ séot ar m'foglaim órbam bec.  Ro selai delai fir muaid moínig .i. ro denusa sini ind fir maith moínig. ica rabatar moíni na  hecisii. Echu   Ceist a gillai forcitail can dodechadais. N ede. N i handsa.  A sail suad .i. a comaitecht suad.
   A commur gaíse    .i. asin baile a tá comimmad na gaíse.   A forbthib fio  .i. assin baile a tá forbthecht in mathsia  A lluachair throgan .i. assin baile i fil lí chóir na heicsi. vel trogan ainm do turcbail  deirg na grene sin matin.   A caillib  .i. a noí collaib na Segsa.  Crínmond    .i. crethmon .i. creth aí  ⁊ mon cles. a caillib dī assa mbenaiter  clessa na súad tanacsa.   A cuardaib ane.  .i. a caí uird inna fíraíi. inna fíréicsi.  Asmidetar fír iar febaib .i. do réir a n-eolais.  I forcantar fírinni.    .i. i mbrithemnaigther fírinni.  I funethar gó .i. i fescrigend gó  I fegaiter datha .i. find i mmoltar. dub i n-aerthar.  ⁊ rvel     I nuigter dana  .i. immon foglaim.  Os tussu a mmo sruith can dollod. Ferchertne Ni handsa.  Iar colomnaib aíse .i. iar colomnaib sé áes in duni.   Iar srothaib Galion  .i. Boand. uair is ic Laignib atá  ⁊ atibseom sruth immais eiste.  Iar síd mna Nechtain. .i. ainm do Boind ben Nectain. Iar n-ól dī digi inmais dosom   a Boind dodechaid.   Iar rig mna Nuadat  .i. iar nirt filidechta Nuadat .i. Nuado Necht ainm filed do Lagnib. ⁊ is dó ba ben Boand.  IAR FUTHIUR GRÉNE .i. iar ndegthír inna haí grianda .i. inna heicsi.   Iar n-adbai escai 
    .i. Rofitir in n-adba i mbí int ésca i llo.  ⁊ in grían i n-aidchi. vel   iar n-aidchi thanic. issin ló deside tánic.
Iar srinci óic .i. iar sreing uaim inna haf óci. vel inna hai as forcthe. vel iarmo   sreing oic .i. nomen alicuius partis paruae quae sit in ore infantis in utero matris. cuius nomen est srinci.
Ceist a gillai forcitail cia th'ainmsiu.  Nede Ni handsa.  Robec    .i. i persaind. Romór  .i. i n-eolas.  Rothet .i. réid im étail mad gudi nod gesta. vel ro thatnid uaimse.  Rochtot     .i.  ro chotut é ri écin fair.  Rosre tened .i. am rossir amal tenid. vel roseich cucut minchrecad amal tenid.  Tene feth .i. Tene na haí .i. foclad co n-imdergad.   Fogroll sese   .i. fogur oll in tsofessa ocum.  Sopor somma .i. am topur co n-immud eolais.  Slocrech dána.    .i. claidim aí mo dána. Droncherdach .i. am díriuch im eladain.  Co teinm a tein .i. co tenmnech amal tenid   Os tussu a mmo sruith cia do ainmsiu. Ni handsa.   nessu célaib .i. nesso ciallaib.  Cur fethach    .i. am cóir ic fethugud aí foaisnís .i. o fir adgair.  Freisnis .i. o fir adgairther.   Fochmorc foruis 
    .i. ata fiss finnitnech acum dia n-athchomarter dim.   Fíthe cerda .i. dluthaim eladain.  Comrar dana.    .i. cométaim d n. Dramm de muir .i. is dírim in muirse na hecsi. Ceist a gillai forcitail cia dán  dognísiu.  Ni handsa.   Romna rossa   .i. romnad aigthe ic aerad. vel ic molad co tí a nnáre im thidnacul  sét dond filid.  Rind feola .i. fáebur áere i feóil intí na tincand immo dán.   Fonoch feile  .i. fonige na hagthe tria molad.  Foscnad anbli .i. nemnári oc cungid neich.   Altram creth    .i. foglaim écsi. Cluith do thúr .i. in lucht in mbf enech do thúr.  Tochmarc fáth .i. fochmarc inna heicsi.   Cerd cach mbél.  .i. eladu cech duni do foglaim ar dáig forcitail caich.  Bruud n-immais    .i. scailid immad rofessa do chách.  Imscothud n-insci    .i. séim scoithes a indsci conna bít faidb furri. ImsciNg bic .i. biim i llepaid immalle fri ríg.  Búar súad .i. airchetla beca. vel airchetla mora. ara tabraiter bai do suid,   Sruth fail   .i. aiste imda. vel immad na hecsi. vel fál gotha cáich. vel Inis Fáil.  Forcital n-imda .i. fogla im do écsinib.  Áil ríg risi rede    .i. is áil dona rigaib na scéla taitnemcha uaimse. 
   Os tussu a mmo sruith cia dán dognisiu.  Ni handsa.   Foram cotaith .i. forsemnigud do chungid seoit  ⁊ bííd.   Costud sída  .i. álim síd do chách .i. brithemnas do chach.
Sretha fairne    .i. seoit do fairind .i. srethugud a dáme for fecht féle .i. cétadaig  aígidechta duni do thig a cheli conid lánbiathad dliges iarum in   n-aidchisin. acht corop deithbir no n-imluade.  ⁊ a biathad iarna dáim  ⁊ iarna grad  ⁊ iar n-úasli  ⁊ iarna lín. Gnáth les immorro dó   cech tan rachas o sain immach. ní dlig acht lethbiathad  ⁊ ni dlig cid  éside menip ra deithbir dig.
Fochoid ocnóe    .i. is fo chataid biim con ríg co mbiim i n-amsa. Noud cerda .i. erdarcaigim eladna.  Cossair ócríg .i. biim for comdergud fri ríg.
     Riascad Boinne  .i. indsce ind immais docing iar mBoind  .i. Ro ascim na cnú  docuridar Boand .i. cnoi ind immais.
Briamon smethrach    .i. bri briathar  ⁊ mon cles  .i. cles briatharda sin dognítis ind    filid  .i. cenéle nemthiusa in sin  .i. smitt a chluasi do gabáil  inna láim  .i. amal ná fil cnáim and sin. is amlaid na fil enech vel nert  acontí écnaiges in file.
Sciath Aithirni .i. áer  ⁊ glám dícend  ⁊ áilges. Ailges  .i. gudi ail dobertis ind     ollomain for cech oen dia túaith im sechtmad lóig a einig cech aín iarna grad  ⁊ iarna thochus do thabairt dia ollomain dílis do chind  airm  ⁊ étaig. dó ria techt i tír n-echtrand. Bá hí im a chommaín  sin ond ollomain  .i. tobuch dia thuathaib a cruid dar cocríchaib   dia n-argtis eat  .i. tria rennaib áer  ⁊ glám ndícend bale i femdebtais   im assec tria brectrad molta. ar rosegat renna na n-aer conair nach rochet renna na n-arm.
Erraind n-ais a sruth buais .i. is uais ind rand rosiacht ar immad a dagfessa  .i. ollomnacht   Barand immais
     .i. is lia ind rand immad in tsoais fil acum  .i. na .uii. n-asti. bííd a bara forsintí nom cráide co ndenand a aír.  Aicde menman. .i. do réir menman cáich no mmolaim.  Minairbe cerd    .i. aiste beca. Costud réil    .i. sídugud solusta do chach.  Rissi ruada .i. scéla gaiscid  ⁊ imdergtha cáich riana briathraib.   Rout noithe  .i. erdarcaigim aisti iar setaib dligid.  Némain i fothud .i. is gilidir némaind aní fothaigim.  Furiud fáth    .i. fethnaigthir seoit damsa. Iar nath .i. iar n-asti.  Ceist a gillai forcitail cid fotlaimtherso  .i. c'eret not luamnaigther.  Ni handsa.   i mmag n-aesa  .i. i forlethet aísi thegim.  I sliab n-oíted .i. i n-ard na oíted  .i. i n-óclachas.  i fiadach n-aise    .i. issin n-aís fathaig i tucand nech fátha. i lluna threith .i. i llenmain ríg inna magrianan.  I nn-othrai .i. i n-adbai. uathuinni  .i. i n-adbai úre  ⁊ chloche  .i. úath úir  ⁊   ond cloch. Eter othain  ⁊ a chend .i. eter in n-adnacul  ⁊ in mesrugud.  Eter cath  ⁊ a fuath    .i. sídugud eter lucht in chatha.  ⁊ iss ed is fuath issin chath na hairm. vel eter fid  ⁊ a imscothad.  ⁊ eter fid  ⁊ tech  .i. conara. eter imda  ⁊ airidi.  Eter triunu Tethrach .i. eter na treono Tethrach  .i. ainm ríg Fomore.   Eter sostu siloin
    .i. eter na sostuda i silend cach  .i. taige na mbriugad.  ⁊ rvelvel  silóin .i. imda dessi  ⁊ tríir. vel síloin  .i. sil daglaech. vel siloin .i.    ili sceo oen.  Eter sruthu íuil .i. eter srothu ind eolais imdai  .i. ind forcitail.   Os tussu a mmo sruith. Cid fotlaimtherso. Ni handsa.  I sliab ngraid .i. i n-uaislidetaid na ngrád.   I commuin fáth    .i. commuin na foglamma. I fuithriu aesa iúil .i. fothir ind aesa iúil  .i. uasail.  I n-ucht n-osnai .i. i n-ucht na sona  .i. na rríg  ⁊ na mbriugad.   I n-inber raithe  .i. i n-inber ind ratha  .i. i n-ollomnas.  I n-oenuch thuirc thréith    .i. i n-oenach meic ind ríg  .i. clúim  ⁊ cholcid.  ⁊ rvel  I fochataid fer nai  .i. is fo chataid na fer nua  .i. na rríg nua biim. vel fo chátaid na scíath ferna.  I fanu folerbad fal romiad .i. is fán i mbíd immad na fer romiadach i mbás.   Ceist a gillai forcitail. Cisi chonar dollodsu.   Ni handsa. for clar find fessa .i. for clár da less  .i. in loc asa téit ind noídiu.  For cúl tréith .i. ulchi fri ulchi frisin ríg biim  .i. i frithchetfaid ina imdai.   For fidrád n-ais   .i. iar cach aís i n-araile vel for fathrath ind fessa nuíi. na hecsi.  For drumni daim inn air    .i. for drumni in daim  aires in n-aír.  For soilsi samlaam    .i. mo dán trén amal solsi ind laí samraid  .i. in tan bís caín domnach is menic m luan alaind ina diaid.  For maethla matha.    .i. forsna maethla mathi  .i. mess  ⁊ torud. vel na .uii. n-aiste.
   For dructu déa.    .i. ith. vel cenele forcitail.   For unce n-etha .i. uate ind etha  .i. becan do arbur la biad n-aile dó vel for óenchoí   ind iatha  .i. ind feraind.
For ath n-uamain    .i. for in n-aí n-áith is uamon la cách .i. ind écsi. For sliastai sadbai .i. sliasait fri araile frisin ríg in tsoadbai i mbí i tig midchuarda.   Os tussu a mmo sruith cisi chonar dollodsu.  Ni handsa.   for echlaim Loga  .i. is e Lug arránic óenach  ⁊ liathróit  ⁊ echlaisc.  For luani mban mbaeth .i. for lonloingiu ban vel chiche ban ro diul.
For folt feda    .i. for dagalt feda  ⁊ déich  ⁊ réime  ⁊ rvelvel cranna gai.   For cend ngai .i. i commaid ríg ar 's é is chend isin táth. vel claidib  .i. techta  n-anruda.  For fuan n-argit    .i. etach co n-argut.  For creitt cen fonnad .i. eich cen charpait. vel for creit in dána.  For fonnad cen chul .i. for carpat cen chlaine.
  For trian fessa Meic ind Óc   .i. ní fitir cuin atbela  ⁊ cia haided no mbérad  ⁊ cia fót forsa  n-epelad. vel fot geni  ⁊ fot a bais  ⁊ adnacuil
Ceist a gillai forcitail cia doaisiu mac.  Ni handsa.   Macsa Dana  .i. im macsa ica tá dan.  Dan mac Osmenta .i. iarna múnud damsa co úais.   Osmenta mac Imráti.   is tuisechu in t-imradud oldás in. munud uais. Imradud mac Rofis
    .i. is tuisechu in sin oldás imrádud a foglamma o neoch.  Rofis mac Fochmairc    .i. is tuisechu in dagimchomarc forin fis oldás in fis do bith oc   neoch. Fochmorc mac Rochmairc .i. is tuisechu in roimchomarc ón magisteroldás a dagimchomarc  on descipul deside.  Rochmorc mac Rofessa    .i.  is tuisechu in rofis do bith oldás in roimchomarc.   Rofis mac Rochuind .i. is tuisechu do neoch rochodnaige aice andas foglaim do denam  aice.  Rochond mac Ergnai    .i. is tuisechu etargna vel intliucht do bith aici oldás codnaigi do thasselbad dó
Ergna mac Ecnai .i. Is tuisechu do neoch in t-ecna do bith i n-anmain oldás a  thasselbad.
  Ecna mac na trí nDea nDana. na tri dei Dana. tri meic Brigti banfili .i. Brian  ⁊ Iuchar ⁊  Úar tri meic Bressi meic Eladan  ⁊ Brigit banfile ingen in Dagdai  Móir ríg Herend a mmathair.  & ainm dóside in Ruad Rofessa  atberar sund. vel Cermait  ⁊ Dermait  ⁊ Aed. 
     Brigit banfili ingen Rúaid Rofessa.  .i. ainm don Dagda. Ruad Rofessa mac na n-ule ndana .i.     mac oca mbí in dán uile. Is aire dano beres Nede a genelach cosin  luctsa ar is occu ro buí suithe na hécsi co comlán. A dualus a  aíse dano atbeir Neide conid mac cech oen dibseo diaraile. ar is é in t-athair leis intí bís i rremthechtas.  ⁊ is é in mac intí bís i tiarmoracht.
 Os tussu a mmo sruith cia doaisiu. mac.  Ni handsa.  Macsa fir ro buí nad rogenair    .i. Ádaim. Ar adnacht i mbrú a mathar .i. i talmain.  Ro basted iarna écaib .i. i césad Crist.
     Arnaisc a chetgnúis  .i. is é cétgnuis dochuaid i mbás peccaid.  Cétlabrad cech bí .i. á  Iachtad cech mairb    .i. ach. Ailm irard a ainm. .i. is uasal  ⁊ is ard a ainm .i. ailm .i. Adam.   Ceist a gillai forcitail. in filet scéla latsu.  Filet écin. Scela mathi   muir thorthech  .i. im iasc  ⁊ rvel  Tracht ruirthech .i. Roirthach do longaib  ⁊ bárcaib.  Tibid fidraid    .i. bolga in blátha. Techtait fidlaind .i. tiagait ass na lanna co ff .i. in gentliucht.  Fechait oblaind .i. ablanna  ⁊ corp Crist.   Asait ithgoirt  .i. Asaid ith isna gortaib.  ili becha maíni    .i. immad maíne bech. vel is imda somaine issin bith.  Bithsorchi    .i. solus. Síd subach .i. fáilid.  Sam sogar .i. is dagthorthech in samrad.     Sluaig rathaig.  .i. gabait rath o ríg  ⁊ doberat diarailib .i. d'aes dána.  Ríg griandai. .i. solustai.  Gafs adamrai    .i. admórdai. Echtraid cath .i. Regait ass na catha.  Cách dia cheird
    .i. fora eladain ndligthig. Fir d'fogail .i. do dénam gaiscid.   Grés for mna .i. nná fri druine.  Munbrec láith    .i. latir grega i n-imriadaiter. Muín gárit .i. gárit maíne dona filedaib dar cend a n-aiste.  Laith lán    .i. bid comlán in flathius i mbiat sain.   Lán cach cerdd  .i. bid comlán cech eladu.  Caín cach fó .i. taitnemach cech maith isind amsirsin.  Fó cach scél.   Scéla mathe.  .i. is maith cech scél atchuas anuasana.   Os tussu a mmo sruith in filet scéla letso.  Filet écin  scéla uatha olc amser bithbias. i mbiat ile cenna.   i mbiat úate enig. ar bebait bí banmessu.  .i. epelait na henig ona beoaib. iar firmessamnacht.   Biaid búar in domain dithoraid .i. cen lacht vel cen dáir.  Dichrechnaigfit fir feile    .i. nare vel guth cen einech. Friscichset midaig morflathe    .i. friscuichset as na mmórflathe móra vel miadacha.  Biat olca fir.  Biat uati rig  .i. iar ndligud.    Biat ile anflathe.  Bit dala athisi .i. biat imda daini co n-aithis forro.  Bid ainmech cech duni.   Dobebat iar curiuch carpait  .i. epelait ass na carpait iar cóir fích.  Conmelat n amait Niallmaige
    .i. Ériu.  Niam fir febaib    .i. ni hanacol do neoch a firinni nach a thochus. Fessaiter im chella cathasa .i. fichfiter catha ac cosn am na cell.  Bid furside cech dán.  Bid furglide cech gó   Ragaid cech oen assa richt  .i. assa dirgidetaid.   la úaill  ⁊ dímmus.  cona fogentar feb .i. tochusa.   na haes  .i. sinsirecht.  na enech .i. im eneclaind.  na hordan    .i. im grád. na dán .i. im filidecht.  na forcital .i. im legend.   Forbrisfider cech trebar  .i. gabail a eille ond áes dímaínech.  Bid pauper cech rí    .i. bid bocht cech rí cen chuind tairismi oca .i. tri cuind tairismi  dlegair don ríg oca .i. tri puirt.   Dimicnigfider cech sáer  .i. cech socheniuil.  Conutastar cech dóer .i. conturcebthar cech drochcenel.  Cona aderthar Dia na dune.     Dobebat flathi  ria n-anflathaib.  la fursmalta fer ndubga  .i. la formailt na fer oca mbít na gai duba.  Dobaidfither cretem .i. cen adrad Dé  Ro fuasnabthar adbarta    .i. cen tabairt edbart. Focichsiter solaig
    .i. cemnigfiter for sailgib na n-ecailsi a gait estib.   Docichliter cella.  Forloscifiter ecailsi.   Arfássaigfiter culi cessachtaig  .i. cen biad intib.  Airdibada dochell blatha .i. mess  ⁊ to rud.  Artisat toraind audbretha    .i. Toitsat ass na toraid triasna gubretha.    Adbeba cach a choí .i. epelaid cach a choíi. a chuaird gemrid fora doercheli  .i. fora  dóerbiatachu. ar ni biat aci biataig. tria olc na hamsire.
Forcichret for collaib coin congala. Co tossnófa cách fora dáim   tria duba  ⁊ díbi  ⁊ dothchernas.     .i. cach fria daim dia marbad .i. im anfalti  ⁊ im dailus.  ⁊ im  dothidnacul.
Attach ndaibri  ⁊ dibi  ⁊ dothchernais fri diaid in domain dedenaig .i. Ragaid cách i mmunigin a daidbri  ⁊ a dothchernais. i nderiud   domain.   Dala ile fri aes cerd    .i. tair imbárach vel innairther.  Fochiura cách cainte do chániud dara chend .i. cennaigfid cách cáinte do imcháined dara chend.   Dobera cach crích for araile.  .i. ar dochill.  Echtrannfaid fele for cach dind. connach ain lepaid na luge    .i. fellfaid cach for inti bias ina lepaid.  Genfaid cach a chomaithech.   Mairfid cach brathair araile.   Genaid cach a choimthechtaid di chomol  ⁊ comlongud conna  bia fir na enech na hanim and.
Immuscredfaifet duthernai    .i. immuscraidfet drochthigernai ara lín.   Immusnaerfat anflathi  .i. lécfit a n-aír  La anfeth cach duba.  Doirtfiter grada .i. tusliud.
     Dorromnaibter clerchechta.  .i. brécairecht.  Dimicnigfiter suid.  Sóifit ceóil co bachlachu.   Sóifid fiannas i cella  ⁊ i cleirchiu    .i. étaige amsaide vel cumri. Saifither ecna i ssaíbretha .i. gebthair ciall ecoir ass.  Soifid dliged flatha for eclais .i. Rath do thabairt dond laith a eclais.    Sóifid annach i corraib bachall  .i. i n-aes ngráid.   Sóifid cech lanamnas i n-adaltras .i. i rreib irgarthaib.  Soifid roúall .i. sechtair.    & roimtholtu i mmaccu aithech .i. grád Fene vel chille.  Sóifid rodíbi  ⁊ rodochell  ⁊ rochessacht i córaidi .i. i mbrugaidib cen chathim cen tidnacul.   Combtar duba an-anai.   .i. co mbatar dorchi.  Sóifid rodruine i n-ónmite.  ⁊ atchessa .i. athcisaige.  Co sailfiter etaige cen líga    .i. co n-aicfiter étaige cen datha  .i. cen imdenma óir is argait.  Soifid esmbretha i rrigu  ⁊ tigernu .i. soibbretha  ⁊ fingala.  Sóifid digaire  ⁊ rosire i mmenmain cech dune .i. menma mór.
  Conna fogenat mogaid na cumala a comdedu conna cechlat  ríg nacha cocerta. conna coistifet ind airchinnig fria manchu ⁊  a mmuntera.
cona fodena in císaige craic a dligid dia flaith .i. abbad do erraid.   conna fogena in manach dia dilius. cona fodema in ben brethir  a cétmuntire uaste. conna fogenat. meic  ⁊ ingena a n-athre. nach  a mmathre. cona urerset felmaic a fithithre.
   Sóifid cách a dán i saíbforcital  ⁊ i saibintliucht do chungid   derscaigthe dia fithithir corop maith lasin sosar bith ina suidiu.    ⁊ a sinser uasa chind. conaba imdergad lasin ríg vel lassin tigerna ragas do sainól vel sainithe ar belaib a chele fodngena. vel ar belaib   a dámi  ⁊ a thascuir dodisia.
Conaba imdergad lasin fer trebtha bith ic longud iar n-iadad  a thaige frisin fer cerdda renas a ainech  ⁊ a anmain ar bratt  ⁊ ar    biad. co sáife cách a óil fria cheile oc sainól  ⁊ oc sainithe. Co llinfa rosant cach ndune. Co rirfe in fer uallach a enech  ⁊ a anm a.in  ar lóg oenscripuil.
Dichrechnaigfither fele.  dínsémtair popuil.   dibdabtair flathi.  dinsémtair gradai.  digradaigfider domnach.  diromnaibter littre .i. saebchiall estib. vel cena ndathug.ud.   Dichlannaigfitir filid .i. conna biat filid acht baird nammá  Forbuascaigfider firinni    .i. fíroscaigfider ass ind firinni.  Forosnaibter gúbretha in domain dedenaig.   Forloscfiter torthi iarna tadbsiu. iar la tola n-echtrand  ⁊ daescarslúag.  Biaid forlucht for cach bruig.  Brogfaitir cricha i rroilbi.   bid romag cach rofid.   bid rofid cach romag. Ar fogena cach lín a muntire. .i. biaid a ord i mbreith a muntire i calad.  Ticfait iar sein tedmand ili ancride.  Atcha ellma uathmara.     Lochait bledmand crand  .i. biaid dorchatu and in tan blaidfait na craind ic maidm.  Gaim dullech.  sam subach .i. dorcha.   fochmuine cen messu. errach cen blathu.
 marta la nuna .i. gorta.   .I.edmand for cethraib.  bedcacha. 
