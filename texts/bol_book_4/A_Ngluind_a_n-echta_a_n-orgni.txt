ANgluind a n-echta a n-orgni batar infir is lia turim connachas clunid o filid. Fecht ro buí Muridach mac Eogain and i mbaegul ina thalgud. osin tracht ágmar a oenur. Ba and dolluid Eocho Abratchain mac Écuind. co mbert in mac co tart fo thlacht ina thétluing. Dar trethan trom ro fuc in goll leis in ngilla na crích cranda fúair gním ngalla o ríg Crinna. Cinged issin sliab co tabrad fiad in dian drechach téitgel triathglan dó ba hecen biath ad Echach Ingnad in gnim don mac cen lín cen choin celig ar luas a choss tarrachtain oss isna slebib. Sechtmain .uii. mís ⁊ uii. mbliadna boí amlaid darsin lindmuir co tanic inbuid samraid. Slecht leis iar sein Eocho do rúadgním a roairm dia beirt bindgil tuc Eirc ingin Loairn. Lán ind Heriu do gnímaib sil Eogain Ailig co mbuaid bladaig oc saigid ni suail ro sainig. Slecht .lx. ríg ⁊ da coicait ruirech rathach brechta brígail mac Erca i ndigail a athar Im fer co riab nad chloitis catha na cure. gleorgda glaine im mil Europa ule Orgain na Cliach o Luachair co Cassel Muman im iath nArad on triath ro thogal mag Muman Mor gním Ainmere mac Setnai nirbo snedbéim gledgus glemin dofuit la Fergus mac Crundniaíl. Ni lugu in scel Conall Cael no chanad dublaíd ergnus n-imléir doceir la Fergus mac Crundmaíl. Cid arg Airgiall Dunchad mac Ultan na orbbo Mael Dúin dordmass rod ciúir i nDún forglas Forgo. Fecht aile dó dorat for triuno tuath tetchill ba broscur bríg loscud na ríg i nDún Chethirn. Clothrí Ciannachta Cenn Faelad and ro anmaid cond Cruthne crích ⁊ Dungal mac scíth Scandail. Selaig Fergal flaith Féic follnastar for Bregmnaig ni Franc forbbaig acht is Conall Grant ua Cernaig. Conaing Cnogba mac Amalgada co n-ainiuch. la Aed nAllan fuair in fael farran i nAiliuch. Ort leiss Tommaltach mac Dunechda na ndiberg cen aichnius cuir ⁊ Flaithgius mac Duib Diberg Dochuaid Aed síar co Tír Da Glass ba gnim n-achar caem alt i céin taeb. acht a réir o Chathul. Cechaing Niall Frossach secht cétaib cian bas cuman iar triall Lagen co tuc cét a tír Muman. Mad Aed Ordnide ros cacht fri coemgrís. sadbrite in rí ort Lagniu o trí sinn oenmís. Mór in siriud ó Áth Chlíath co Carn caem Cornáin teri am imslán iar n-argain im germaig Gabráin. Garg in chrech dorat dar Ultu cen nach sena ganna grianna rosiacht o Banna co Brena. Troethais cu Essa Ruaid co rrogail rolaind. marbsat a slóig Rogallach clainne cóir Conaill. Cond clainne Cein Cumnascach mac Tuathail tolgda la Murchad már dorochair ardrí án orbba. Ardrí Herend Niall Caille la chobair daidbre. is turim fír ro sudig da rig for Laigniu. Lanorggain leis Mide co Bondammair mbechda. ní drend dochla Fer Cell ⁊ Tethba. Ro briss Aed Findliath for Gaillu i nIthu achar. Alpdu for tuind ro élai a llung a athar. In tAed cetna ro folaig Gaillu in gormthorc ros cacht fo cháin is dorat lám dara longphort. Lamair Lorcán mac caem Cathail ciarbo bine ro and brónbríg in tan ro dall morríg Mide. Morarggain Maige ⁊ Mide miduill trebar ros túir otá Belach nDúin co Sinaind. Slecht leis Flannacan fial feithmech in dían debthach rí Dáil Araide nos othrad mac án Echdach. Orggsit in Gaill Insi Dar Gargrend na curchach ciaptar arntha uile ro narbtha la Murchad. Muridach mac Maele Duin din nAirther n-aebda glacc na ngormland ro bíth la Domn all mac Aeda. Ardrí Airgiall Mael Duin mac Fergaile ind forlaind rothuir na rand dorochair la Fland mac Domnaill. Dochuaid Niall Glundub co Grellaig Elte i nEchdruim leis ar oenlus dorochair Oengus hua Mael Sechnaill. Slecht la Fergal ár nGall i nGlind Gerg co nglasse. da fichet déc ni dám disse i n-ár Asse. Assin Taltin inbaid oenaig ed adfédem dréim dar firu ro chacht mac Neill firu Herend. É féin dia n-éis ro chacht i n-oenuch na n-ollchar co slán salmchar araí ciarbo chrad do Dondchad. Do sein dolluid co firu Fotla finnu fialu dune as dánu corra gaib ule a ngiallu. Conos tuc iarum do Dondchad molbthar massib ellach n-ossaid ro chossain im Chellach Casil. Cathroíniud riam forsna Gaullu co Snám Aignech nirbo bét and na da chét iarna n-airlech. Ort leis Gamandrad Locha Cuan co n-echtaib umal torcaid anad co horgain Arad is Ulad. Ulaid iar n-ír ⁊ na Gaill im gním ngretha ba trian trucha lotar ass síar co Sliab Betha. Ro briss mac Néill forro do léir lith cen chaemna for Amlaíb argg is for Matudán mac n-ard nAeda. Ar da fichet ⁊ da cét cend rochlune díb co Rige. isna gabala ile ule. Ort leis in tríath Torolb ro tríall cach rían rethach tollais trocha dia mboí i llongais Locha chach. Oirggis Insi Gall in gargrí ba gním nglegrach nirbo dograch tuc a forbach i tír Temrach. Troethais Ciannacht Glinne Gemin ní gn ím ngoa Goach do guin is de contuil mac Duib Roa. Ro airgset Gaill glóir Ard Macha mór imma sniib. mac Neill ni bréc ro marb for sét da cét diib. Dith leis ríg Loegaire laindrig linib ilaeb. nirbo dogairm in caur i diarbo chomainm Cinaed. Ba cruaid in céim ruc mac Néill Conaing in chumtaig. sar for sét seng ar trí .c. cend leis do Ultaib. Dochuaid hua Neill i mMide múad mó cech dechraind co clú chlothbind coro dall hua Mael Shechlaind. Selaid Murchad mathe fer nÓl nÉcmacht n-ollalt míne mennat. ⁊ ro gab rígi Connacht. Caemua Cerbaill Laidgnén Locha Uatne foraill. in del delbglan dolluid la Fergal mac Conaing. Cechaing Aed Ailig for creich i mBrefni bladach. leis cid cían cuairt dorochair Niall ua Ruairc rebach. Ro slecht Conaire ocon cheti in caur cetna. Matudán már is and forurim ág n-éca. Éclond aicme Énna Oengus ardd a chonggaib docer la síl Eogain ammail ciarbo ollam. Ardrí cheneoil Lugdach laindrig luadit gormraind rodas bruí síl Eogain n-imrind tri uí Domnaill. Degrí Derluis dothutim im Furadrán fuatlán Cú Chaille chrúaid ⁊ romac in ruaid Ruarcán. Rí hua nDorthaind Maelán docer leo i rroí chatha i tessaig thrucha ro bith flaith hua mBresail Macha. Mandrais Flaithbertach fial na ngíall nglacban las rubad fael Cú Ulad is Aed is Artán. Ard hua Canaind Caille Conaill cirrsit claidib. rotrén reraig coro ndedaig Aed Ailig. Anrad aile Mathgamain clainne Céin calma ba fial fodla dorochair la Niall n-ard n-amra. Árim a crech ní étann nech ní nach ada. cid as aidbli coro áirmi gainmi in mara. Meraid co bráth a n-adchoad do chach dia nglonnaib ní ara n-écnach ní écind cétmad dia nglonnaib. Fland fer legind ó Manistir rod mór Dia. iss é dosróna dia n-iarfais nech croda cia. C. 
