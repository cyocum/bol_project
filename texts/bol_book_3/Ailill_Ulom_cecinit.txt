BEIR mo scíath sceo fri úath breo fri bruach bruichnech bedg; co rraib ar cliu Chormaic Cais. fornairt fri frais flannruad ferg. Fid fo coidled comfuaim ngliaid gualaire laích ludite frais; smerdnide smir guala guirm buale thiug tuirn tulcid ass. Adlaichda a ascin ri fraig. co ngaib óm fodbrond com ó dia mboí Cú Ruí na nirt niad ropad sciath dingbala dó Dítnid tri choicir i cath chroderg á clách cailgg fria fraicc; talla mucc messa a caill choir is laind óir Ienas dia slaitt. Is lámaire laich i llurg co ngés badb dia burd dia blai ri hadart tend tricc mad truit ni gabat greim grip guip gai. Mo gai mo chlaideb mo scíath ar cech n-aí ni fiach fir thaiss ni duthracht fir maíthlaim meirb dom seilb for seilb Cormaic Cais. Ro choisc cumu mo chliathaig ní iarfaig Eogan mo chró fer détla Cass claidib glaiss bid lais cenco duthracht dó Mo da dergsleig mo chlaideb mo scíath fo sceo cumale; m'ech mo charpat mo chathbarr mo gathland inn umaide. Uch mo chride is cirbbide m'feoil da seche is sí om; is seinm cruitte dara hamarc síd a charat ri Mac Con. Cluiche tond trethnach. bethir bethrach breo co neim iarthar mná iarthar mairc mais   gop con gop gai glais fomgeir tóeb do thabairt riu is dar timna iss é tigba intí dobeir. Dobiursa innamail coir tungim nóil fom arm dric dron. connach córu dia charait toeb do thabairt ri Mac Con. Mac Con mac laechda Lugaid is ar phudair is deitchi; ormsa imroet ulairt imrubairt armo séitchi. Mo secht meic ros marb Mac Con iss e a ngol nglechrach ngarg Dub Mercon. Mug Corp. Eogan. Lugaid. Echaid. Dichorp. Tadc. Temair is athan cen Art imrualaid bratt dar grein; ro tharngirset na druide dosficfad uíge do chéin. Concicher Cass cluiche maith dofaesat leis laich don leirg. acht mad Mac Con ⁊ Cairpre ni fuil arna fairpre a feirg. Athnascfid Cass coma ngiall. bid lais riam rad co faidc ó inbiur Atha Cliath chruind co Tech nDuind iar nHeirind aird. Apair ri Cass cunged smacht noco gnáth gart cen serbe nucu maith ri acna bít géill noco maith geill cen geimle. Is gat fás flaith cen giallu. ni laech meni trialla treóir nocon ed chobras na tíre. naidm na ríge ar cind in meóir. Is mairg ances a bidbaid inn inbaid do chora i llén; ní hí in chomairle mada iss ed roda scara in scél. Tanic Art chucum d'iasacht mo secht mac. da ternad Eogan ar set barfaelsaind éc mo sé mac. Mairg teit ar iasacht i cath is cor anma i mod. ro mertsa dar es mo neirt aithle mo meic is Meic Con. Rom chachtsa cuma Eogain. dochuaid ar ciabair mo chiall orom fadéin ro thrascrus nach ocum fadéin ro thascius Cian Bad orbba claidib ocut atchluinfet Scuit sceóil a airm. nocho bia maith ar détin bad Cass ar écin a ainm. Ardomrullasa mo bith. atchiu is dom rith domraífes domní dríamail cacha tias in coí chías mo laíches. Scret ro rinn cnet nach cinid sceo fri niad doí fri doí ferfaid broí beir mo sciath. B. 
