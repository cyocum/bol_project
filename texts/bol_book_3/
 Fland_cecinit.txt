Mugain ingen Chonchraid chain meic Duach din desMumain; ro chren fialgarta cen feill ben Diarmata meic Cerbaill. Cachtsus rosacht in rigain. ba fossalt co firdígail uair ni tharmaltad a suth co tarmartad a llecud And dolluid ba gialtach gnia ua feig Fiatach Finnia; i n-iath mBregmaige co mblait coar ndegduine co Diarmmait. Dolluid dochum in ríg rúaid cen dochond is cen dimbuaid; nabad band bacalt a blad and rod n-attacht in rigan. Radsis ris ranic a less. ní no íccad a hanccess; dia cloí bad gell co nglicci ar baí trell i n-ambriti. Ros bennach Finnia féig combad chennach dia comréir; assa chuch dorrodáil dig don mnaí forrain etrachtgil. Iarom ba halacht Mugain slanalt roda samsubaig; co mbert úan ropo deilm di narbo dúal do deilb duni De ro dubaig dar gruad nglan. Mugain múad in morrigan; ferr lea a fethim cen chlaind ceirt andas cethir do compeirt. Na síreclaig de ar Dia. ar in fírecnaid Finnia. tarraid cossecrad do brond in t-úan álaind etrachtoll. Iarom ba halacht in ben ropo analt n-airmiten; é maccan ro lamnad de bratan álglan airgdide. Audbrais do Finnian fondglan ar Dia dia ndegfognad a bratán uas brí cia pé is maccan di dia eise. Dogníth la Findbarr fúaim nglan cumtach ndindmall ndegfethal. ba blattdál cen brón cia bé do bratan mor Mugaine. Co mbert Mugain mó cech claind. do mac cóir chubaid Cerbaill iarum os róen ruamach re. in nAed saer sluagach Slane. Segait for nert Fotla fia. feib dorairngert Finnia. in glonda glórda im gním ngaile clanna mora Mugaine. M. Is sí seo cen bétblaid mbrath cétfaid araile senchad cona hollaltaib cen ail ba de Chonnachtaib Mugain. M. 
