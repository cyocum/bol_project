 Inn eól dúib in senchas sen ainm cech rig ro gab Chasel; o chreitim glondchar in gnim co Dondchad mac in ardríg. Oengus mac Nad Fraich fodlad brait is é ro chreit do Patric; Feidilmid i mMaig ro gab i ndiaid Oengusa. Eochu iar Feidilmid co feib ⁊ Crimthand. iar nEochaid; Fergus iar Crimthand rocloss ⁊ Garban iar Fergos. Amalgaid iar nGarban garg. Aed iar nAmalgaid imard; Coirpre iar nAed no indled gail Fingen iar Corpriu Chasil. Cathal iar Fingin fúaim nglan ⁊ Failbe iar Cathal Cuan iar Falbe co fál ⁊ Moenach iar Cuan. Cu cen Mathair iar Moenach. Colgu iar sein Dondchad crechach; Finguine ba suairc a baile Etarscel iar Finguine. Cormac iar sin soilsi a gart ⁊ Cathal iar Cormac; Artrí iar Cathal caem a chlí is Olchobor iar nArtrí Olchobor iar sin suairc in mod. Algenán iar nOlchobor. Mael Fathartaig fodlad graig Cend Faelad ina degaid. Dunchad iar Cind Faelad find. Dub Lachtna iar sin suairc in mind; Finguine iar sin suilsi a grad cu Cormac mac Culennán. Cormac iar sin soillsi a gart is Feidlimid iar Cormac. cíarb écair a ainm immach Cend Gecain iar Cormac. Lorcan iar Cind Gecain glan ro gab murigecht Muman; maith in fer ros gab iar sin. Cellachan cendfind Casil. Dochoid Fer Gráid mac Clerig i rrige Casil chemnig; ⁊ ros gab ar écin. Mathgamain mac Cendétig. Ro innsaig Brian Banba mbind ar ríge Chasil chendfind; ⁊ is é thall a mbarr do choic coicedaib Herend. Iar tesbaid Briain cosin mblad baí Mumu na mórchosnam coro rígad and iar sain Dungal mac Mael Fotartaig. Ros gab gilla glaccas slúag. catlas i Casiul chlethruad; rop comthach d'Herind uili Dondchad mac Briain Bóruimi. IN. 
