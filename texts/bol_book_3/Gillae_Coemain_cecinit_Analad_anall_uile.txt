 ANnalad anall uile o thús bethad barrbuide; aisneidfetsa sund sein. cosin n-amsir ndedenaig. Sé bliadna .l. gním nglan. míle ar sé cétaib bliadan; rímim ar is rús cen ail. co dílind o thús domain. Da cét a dó nóchat nár o dílind co hAbram; o Abram noí cét ní scíth. xl. a dó co Duíd. O Duíd co Brait ni bréc .lxx. a trí cethri chét; o Brait co Crist caín a bla. a noí coicat ochtmoga. Tri míle bliadan ní bréc da bliadain coicat noi cét; co gein Meic Maire tall tair anall o thús domain A dó sechtmogat seól nglan. acht is ar míle bliadan; o gein Crist co bliadain mbáin sechtmaide uate enair. A cethair fichet fír dam ⁊ cóic míle bliadan; cosin mbliadainse is blad brass. oro delbad domun drechmas. Da cét mbliadan cosin mbúaid. co mesc Tuir noithig Nebrúaid; o dílind . acht deich mbliadna is derb duit ciano riagla. A dó .lx. saer in bríg. o mesc in Tuir co flaithNín; bliadain ar fichet o sain. co Abraam cosin n-athair. Lx. bliadan cen nach mbrón o Abrám co Partholón; diara gaib in n-inis find. tri chét bliadan iar ndílind. O gein Abram eól dam sain co tarmthecht Mara Romuir; da bliadain cóic cét co cert diaro baded sluag Egept. Isind amsirsin radit raind ra toglad tíar Tor Conaind; ⁊ luid Srú sair for fecht dochum na Scithia a hEgept. Medon flatha Ascathias sain. tarmthecht Mara ruaid Romair; da cét bliadan dara éis. dered flatha Lapades. Hi flaith Lapades léir blad. ruc Uesoges in sluagad; ⁊ tanic sluag as lia na degaid asin Scithia. Isind amsirsin ane. tosach neirt na Cichloscthe; isin amsirsin cid ord bind. trebsat Fir Bolgg Erind. Octmoga bliadan dia éis. ba rí in talman Tutanes; is na ré ro gabsat tair Gaedil isna Gaethlaigib. Isind amsirsin ci atber. rognid cath Maige Tured; isinn amsirsin cen goí nga. ra toglad Troí Troianna. Themas ba hé ainm in ríg boí i comamsir do Duid; is and luid i n-úir in rí i n-amsir duir Darcelli. Darcellus ba flaith na fond. dar thríall Solom a thempoll; i mmedon flatha ind fir find. tancatar Gaedil i nHerind. Astiages abb cen fell. dar airged Ierusalem; tiugflaith Med maith ra molad i comflaith is Nabcodon. Darcellus Solom na sleg. i comamsir is Meic Miled; ccccc. acht fiche dia n-eis Nabcodon Astiages. Sirna rí Temra na tor. i comflaith is Nabcodon; and fechta fáth ngaile. cath Móna truim Trógaide. Tricha trí chét o sain ille. co tús flatha Ugaine; deired flatha Pers blad nglicc. tossach flatha meic Pilip. Sesca tri chét mbliadan mbil o flaith aird Alaxandir. coro genair Mac maith Maire. ⁊ o flaith Ugaine. .Uii. mbliadna .xl.at cain. o gein Crist bás Conchobuir; a dó .xxx. at o sein ille co bás cróda Conaire. Uii. mbliiadna.l.at cét cain. o bás Chonaire cheolaig; issin Bruidin borb a blad. co torchair Tuathal Techtmar. Da bliadain .xxx. at iar sain. iar marbad in tuirc Thuathail; co bás Cuind Cetchathaig cain. issin tulaig i Tuadamair A sect trichat iar Cund chrúaid. co cath Muccrima mongrúaid; i torcratar mór a ngal. Cian. Cormac. is Eogan. .Uii. mbliadna .l. at cen chrád. o chath Mucrima na mmál. co torchair Find leo ciar fell. do rennaib tri mac Urgrenn. Cóic bliadna .xl. cain iar marbad Find a hAlmain; co maidm Duib Chommair calma. lasna Collaib cathchalma. Cóic bliadna o sein ille co discor Emna Mache. 's a cethair derb lib. co bas Muridaig Tírig O bás Muridaig Mide. oc Dabull na ndondbile. .l. bliadan acht bliadain. co tuttim Neill Noigiallaig Fiche bliadan fora secht oro scar Niall ria nert; co toracht Patraic barr Breg. do chobair cland Mac Miled. Uiii. mbliadna .l. derb dait. o sen co estecht Patraic; ó bás Patraic comul ngle. trícha bliadan bás Brigte. Fiche bliadan iar mbás Brigte. cia cure risnach lánchinte; bás Tuathail Mael Gairb co ngráin. bliadain ria n-estecht Chíarain. Certfiche o sen ille. co cath Cuile Conaire; sin bliadainsin radit raind. bás Diarmata meic Cerbaill. Tricha bliadan tri bliadna. cóir o sen dola iarma; co bás meic Fáeidilmthi i nHí is co estecht Grigoríí Fichi bliadan iar mbás hu Chuind. co cath Slebe Toad Truim i and ro marbad mór in chrech. Mael Coba gal chét clerech. Bliadain ar fichet fil uad. co maidm catha Raith roruaid; eistecht Mo Chutu léim nglan. bás Failbe Flaind flaith Muman. Fichi a cóic o sain i scél grind. cosin mortlaith dar Herind; dia mbath Diarmait. Blaithmac bán. Fechin ⁊ Ailerán. Cóic bliadna coicat gním ngle. co cath n-armach nAlmaine; and dorochair Conall Mend. ⁊ Fergal flaith Herend. Secht mbliadna 's a deich derbaig. anall o marbad Fergail; co cath Uchbad imram nglan. i torchair Aed Mend mac Colgan. Ó chath Uchbad mor in bét .uii. mbliadna ní himarbréc; bás Aed Alláin co ngail. and ro bíth i Seredmaig. Fichi bliadan ni blad bán. o dorochair Aed Allán; co bás ríg Mide bethaig. Domnaill Mide mórcrechaig. X vel is bliadain ci atber. o bás Domnaill Dromma Den; co tabairt Cenandsa cen chath. do Cholum Chille cheolach. X vel bliadan acht bliadain. o sein is réil in riagail; badud Turges. marbad Néill. is éc Feidilmthe fortréin. Xxx. bliadan da bliadain. ó bás Neill Chaille chliaraig; co tres Mugna mór in cath. i mbíth Cormac is Chellach. Ocht mbliadna iar sin co bás Flain dar giallsat Gaedil is Gaill; trí bliadna iar n-éc Flaind Fáil. bás Néill meic Eda imsláin. Ro marbtha malle ra Níall. Conchobor Flaithbertach fial; Mael Mithig. Mael Maire in mál ⁊ Áed mac Eochocan. Fiche bliadan a cóic cen chair. ó bás hú Neill Noigiallaig. bás Dondchada Mide maill. senathair maith Mael Sechnaill. Tricha bliadan tri bliadna. ó bás ardríg na n-iarla; co bás Ragnaill cosin rath. tall i tedmaim na Temrach. Certfichi bliadan cen brath. ó maidm torachtglan Temrach; cosin cath i nGlind Mámma. i mbátar cind chnesbána. Cethri bliadna o sen ille. cur chured cath na Craibe; o chath na Craibe 's a deich. co bá Bríain meic Cennétich. Noí mbliadna iar mbás Bríain. éc meic Domnaill ina díaid; a dó .xl. céim nglan. o sain bás Dondchaid Muman. Da bliadain ní bréc i ngliaid. o éc Dondchaid meic Bríain; cath Saxan seol nglaine. i torchair rí Lochlainne. Cóic bliadna o sen ille. cosin mbliadainse innosse; sechtmad uathaid slicht sádal. for enair ra hannalad. A. A dó .uii. ndeich ar míle. o gein Crist cia chomríme; cosin mbliadainseo ci atber. i torchair Diarmait durgen. A Christ a grían os cach gurt. airchis dom anmain im churp; nirop seng do thairbirt dam. bud irdairc lem th'annálad. A., 
