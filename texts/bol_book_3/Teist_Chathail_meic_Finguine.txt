Teist Chathail meic Finguine rí Muman co metaide rechtaige cen chrechtaige tathaige ⁊ clothaige Teist Chathail meic Finguine rí Connacht co cathaige. in tan do bidis uchaige miadaige ⁊ menmnaige. Teist Chathail meic Finguine ardrí Ulad ollbladach. cain cech mís ní dimbladach uad sain do Crist comramach. Teist Chathail meic Finguine ardrí Temrach toebglaine. ar cech nduni ndilmaine frecra mingar moerdaide. Teist Chathail meic Finguine rí Lagen cu lergaigi. ri cairdi ba cairdidi ri namtib ba mergide. Teist Chathail meic Finguine ríg cland Conla cosnamach. ra écnach nír thuislidach aicned fedil fostodach. Teist Chathail meic Finguine ríg Dési cu ndáeltengthaib. rí Cláre ra gnimcengail cen cáin ara chaemchellaig Teist Chathail meic Finguine ríg na ndúni ndondbladach. ri Aine nirb imnedach can cháin ar crod comdedach. Teist Chathail meic Finguine ardrí Herend iathaige adiu nuchu fríthaide. nech a fiú ar clar Cuachmaige. Lucht admolta Cathucáin. ond úair tictis ina thír; nucu teigtis assa dáil arin ruirig batis ríg. Secht mbali Cathail cen cháin. cusa tictis slóigchanain ma rafetur tacair cóir abbair dóib a Ónucáin. Ráith Móri ⁊ Glennamain tuag Les Lethisil lindsig cathir is cul Maelachaid mbil ⁊ Sencha in sét sinsir Lucht lenamna Cathucáin riu ni denad borblachas; rasaigtis nir thiamda ria cind bliadna i portachas. Is bec sin da chomramaib a ónmit is gním gesta. a incin tanic in tráth is brath dun des a testa. T. 
