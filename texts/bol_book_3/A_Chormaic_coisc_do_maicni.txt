A Chormaic coisc do maicni na rabais i n-athmius aicmi. ni mad bi ni mad chine nad choisc a bronnfine Biaid uair bud aithrech in baes nit ain taithlech na togaes not chraibdet im do thola do meic uaibrecha ingora Is firbriathar otá nem. ni throetha nach condarcel. ni cech cnú focing dia croíb nibo du nach ríg robaíd. Muridach do mac ingar. dil lat Cairpre Liphechair mani tairberafod gus. ni gebat do chomarbus Cech rí nad choisc a maccu. iss ed arbí de taccu. tairnit ind ríg dia ngalaib methait na meic iarmartaid Do meic do mogaid do grés rothlas riu nocho robes ní maith mac ríg cen rige. olc moín mog cen bithdine Do mogaid ⁊ do maic nacha subaig a meic Airt; coisc do mogada dot réir. cuir do maccu ar crich i ccein. Cech ara laet immach ni rolá tuatha Temrach. ní tharda i rréir neich aile do rígna do rechtaire. Mad comflathius duit rit chlaind nít bia acht saegul oencraind Rí ro delb nem násad n-ait noco ro baedh a Chormaic. Fiachnai mac Fergnai mogad fúair solad ní tá dolad; is dia réir atat in maic. ni duit fognad a Chormaic. C. 
