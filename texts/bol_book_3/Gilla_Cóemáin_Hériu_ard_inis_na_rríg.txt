HERiu ard inis na rríg. magen molbthach na mórgním; nocon fitir duni a diach conos fúair Bith hua Lamíach. Ladru is Bith Fintan fáthach .l. ingen ingnathach; lucht ro chétgab Banba bind .xl. la ria ndilind. Atbath Cessair do thám trait. tíar i Cúil Cesra a coícait. don robanuch ruathar gand. atbath Ladru i nArd Ladrand. Atbath Fintan fath fíre. sin Mumain do mallchrine. Bith ina sléib lúaided seirc. marb de chumaid a oenmeic. Oenbliadain déc datta in blad. iar ndílind.ccc. mbliadan; don Hérind galaig can glór. conas ragaib Partholon Partholon puirt Gréc glan grind .ccc. bliadan baí i nHerind. co n-erbailt de thám iar tain .ix. mile ra hóensechtmain. Óentricha bliadan can brón. ba fás Heriu iar Partholon; co toracht Neimed anair dar muir cona mormaccaib Cethri meic in laích don lind. Starn Fergus Ardán Annind dochoid Neimed éc de thám. fichi cét i crích Liathán. Lecht Stairn sin debaid duind la Febail i Cés Choraind marba de gallind ni chél. Annind ⁊ Iarbonél. And sin luid Fergus ria chlaind. coro bris Cathraig Conaind. dorochair Fergus na feirg la Morc mac Deiled drechdeirg. Da cét bliadan blad cech druing ón maidmsin Cathrach Conaind; co tancatar clanna Stairn assin Gréic uathmair acgairb. Sé bliadna déc is da cet re árim. ní himmarbréc ro chaith Neimed cona chlaind. coro toglad Tor Conaind. Coic íg rissin muriucht mass. tancatar dar muir morglass; hi tri longsib ni fáth fand Galiuin Fir Bolg Fir Domnand. Flaith Fer mBolg Rudraige in rí. gabais for Tracht Rudraigi; i nInbiur Slaine na srían. Slaine re Feraib Galian. Fir Domnand co trí rígaib. lam des fri Herind n-íraig; Sengand Genand ⁊ Gand. gabsat Irrus datta Domnand. Óenchóiced ic Feraib Bolg cóiced Fer Galían cen anord; ⁊ tri chóicid in rand. rucsat Fir datta Domnand. Doratsat in cethrur cain. rígi nHerend dia mbrathair; conid é Sláne sáer seng. cétrí ro gab tír nHerend. Estid ri haidid cach fir. ra ainm ⁊ ra amsir. coro innisiur dúib uile. rigu Fotla foltbude. Bliadain do Sláne don laech corod marb galar garbgaeth; adnacht i nDumu Sláne cétrí Herend echbáne. Dí bliadain Rúdraige ruith co n-erbalt issin ardBruig. Gand Genand marba de thám .iiii. bliadna a flaith forlán. Cóic bliadna Sengaind iar sein. co torchair la Fiachraig. cóic bliadna Fiachrach finnaid conid romarb ruadRindail. Sé bliadna Rinnail don raind. rod marb Odbgen mac Sengaind; Odbgen ro chaith a cethair. dorochair la airdEchaig. Eochu mac Eirc in rí raith .x. mbliadna a flathius lánmaith; é sin cétrí do rind ro gaet ar tús i nHerind. H. Nuadu Argatlám na n-ech. rod marb Balar Balcbemnech .xx. bliadan a flathius ós Herind i n-ardmathius Bres mac Eladan meic Néit. ropo ruiri co roméit .uii. mbliadna dó nir fota éc atbath don ruadrota. Ro giallad do Lug don láech. da fichet bliadan barrgáeth; mórecht doringni Mac Cuill bás hui Dían Cecht i Caíndruim. Eochu Ollathair íarma. cethri fichit findbliadna. bás in Dagdai derg na ndrend dond erchor tarlaic Ceithnend. Deich mbliadna don Delbaeth dil co torchair do láim Chachir x. mbliadna Fiachach findgil. coros marb Eogan airdInbir. .IX. mbliadna fichet malle. Mac Cuill Mac Cecht Mac Grene; tri meic Cermata co n-úaill i rríge os Banba bratrúaid. Dorochair Mac Grene gel. i Taltin la hAmairgen; Mac Cuill la Éber inn óir. Mac Cecht do laim Herimoin. H. Bliadain. i rrige 'ma róen. d'Hérimón is d'Ébiur foltchaem; co torchair Eber iar tain do láim Herimóin imglain. Hérimón airdairc cen on. ba leis ind Heriu a óenor ré secht mbliadan déc don dos. éc atbath i nArgetros. A thrí meic.iii. bliadna ar blad co bás Mumne i mMaig Crúachan; Luigne ⁊ Láigne na lland. ro marbtha i cath Aird Ladrand. Lechta cethri mac Ebir. la Iriel Fáid finnfénnid; lethbliadain a flaith nir mór. Aer Orba Fergna. Feron. Iriel Fáid fiched gail gaíth. a.x. remes in rolaích; co n-erbailt i mMaig Múade. de galar olc oenúaire. Ethriel mac Irieoil na n-ech. cert.xx. bliadan buidnech co torchair i rRaírind rúaid. do laim Conmail chlaidebrúaid. Conmael mac Ebir cen ail. cétflaith mórBanba a mMumain. árim trí ndeich mbliadan bras. co torchair la Tigernmas Tigernmas ba trén a rig .uii. mbliadna ar secht ndechib; co n-erbailt issin tám thend. i torchair ár fer nHerend. Eochu Étgudach amra .iiii. bliadna ós brecBanba; ní dalb i cath Temrach tricc. rod marb Cermna mac Ébric. Cermna Sobairche seol mbil. dá mac Ebric meic Ebr da fichet bliadan co mblaid. cétríg Herend a Ultaib. Aided Sobairche na dún. la Echaid Mind darin múr aided Cermna sin chath cas la Eochaig Find Faeburglas .Xx. bliadan blad co n-aíb. flathius Echach meic Conmaíl Fiacha Labrainni na llerg ro marb Echaid Faeburderg. Xx. a cethair cen chaimme ba flaith Fiacha Labrainne; docer rí fene Fabair. i cath Slébi Belgadain. Bliadain fora deich fa dó fot flatha Echach Mumó' co torchair in caemdos cain. lasin nOengus nOlmucaid Sé bliadna fa dí in tucaid. ba rí in tOengus Olmucaid docer i Carmon in chleth. la hEnna n-adbol nAirctech Arim noí mbliadan fa thrí d'Énna Airgdech don ardrí rod marb Rothechtaid mac Maín. i mMaig rúaid Raigne rocaín Ré chóic mbliadan co mblaid. ro giallad do Rothectaid dorochair la Setna nArt issin Chruachain cetna Connacht Cóic bliadna do Setna Art docer in rí rá romac niru maith in mac mílib tor. dia athair a sarugod Xui. bliadna fa chethair. flaith Fiachach fialchrechaig Fiacha flaith sochair na slog dorochair la Munemón Munemón .u. bliadna ar blaid. fat flatha meic Cais Chlothaig. atbath rí Dairbre do thám i mMaig Aidne immelbán Arim deich mbliadan can brón. do mac morgarg Munemón docer Ailderg Dóit in raith. la hOllomain i Temraig. Trícha bliadan fora deich. co éc Olloman étsid; rí na n-éces ard a rath ca ndernad cétfess Temrach. Tren a mac Finnachta Fáil a deich thucad na degdáil; i mMaig Inis do thám trá fuair crád rí milis Macha. Mac d'Ollomain Slánoll súairc .x. mbliadna a.uii. for sóerchuairt; atbath cen chloemchlód for dath i mmedón tige Temrach. Trí secht mbliadan buan in rath. ro chaith Gede Ollgothach; co torchair Géde in garta la Fiachaig mac Finnachta. Fichi bliadan blad cen geis. fat flatha Féic for longeis; docer rí Cera na clad. i cath Brega la Berngal. Berngal mac Gede in gáeth grind da bliadain déc a daglind; ro thairind sin gleicc a gail. Ailill mac meic d'Ollomain. Ailill .uii. mbliadna fa dó degmac Slánuill ni saebró; fúair aided la Sírna. la ríg Temra toebidna. Temair Fáil fúair charait caím. dia toracht Sirna slattchaín; a thrichait cét láech iar ló ro scar ríge ri Ulto: Ro chaith Sírna co sríanaib. re tri sectaib soerbliadnaib; aided Sirna slechtaib. i nAlind la Rothechtaid. Rothechtaid ro thairind rot. remis .uii. mbliadan mbithboc; oc Dún Sobairche ósin tsál ra loisc in tene geláin. Gabais Ellim co ngíallaib ríge os Herind oenbliadain.; dorochair Ellim co n-aíb la mac Ailella Olchaín. Árim.ix. mbliadan namma ro giallad mac Ailella; dorochair Giallchad gart grind. la hArt Imlech mac Ellim. Árim sé mbliadan fa dó d'Art iaram ní himmargó; la Nuadait Fáil fichtib bla. dorochair Art Imlecha. Aided Nuadat rofess lib. la Bress Rig mac Airt Imlich; cethri deich bliadan bríge. ro feith Nuadu nertríge. Noí mbliadna Bressi na mberg. rapo mór tressi a thrénredg; aided meic Airt inn airm chrúaid. i mmulluch Cairn chaiss Chonlúain. Cethri ráthi rúthi cath. dond Eochaid urdairc Apthach; docer Eochaid Átha Lúain. la Find mac Bratha bratrúaid. Bliadain .uii. mbliadna fo thrí fot flatha Find Formaíli; aided ind Find chétna chlé la Sétna mbind. mac Bresse. Setna airegda arsaid. dorat chrod do chetamsaib; certfichi bliadan cen brón coro riagad la Simón. Simón Brec sé bliadna ar becht. rop é in t-iarla cen anrecht; la Duach Find mac Sétna sláin. fuair ing éca mac Aedáin. Ed deich mbliadan co mbladaib ro chaith Duach mac Indaraid; dorochair rí Cláre i cath i mMáge la Murethach. Muredach mí for bliadain robo rí co rogiallaib; fuair Muridach celg tria chath la hEnna nDerg mac Duach. Da bliadain déc réil a rath. ropo rí mac déin Duach; marb cuinnid cach liss cuimnig. i Sleib Miss co morbuidnib. Noí mbliadna riaglom réil bla. Lugdach Iarndond meic Énna; dorochair in ruri rán. i rRaith Chlochair la Sirlam. Sírlam saiged slúag Muimnech. da n-ocht mbliadan brecbuidnech; fuair a thairbirt sin tress. la Eochaig n-airdairc nÚarchess. Eocho Úarchess ard a flaith .uii. mbliadna a coic ro chaemchaith dorochair rí Banba ar blaid. ri maccaib calma Congail. Eocho ⁊ Conamg co ngail. da mac Congail Chostadaig; bátar da rechtiarla in raith. réu. mbliadna i comflaith. Eochu Fidmuine na fergg. docer la Lugaid Lámderg; .uii. mbliadna do Lugaid lainn. iar sin ros mudaig Conaing. Conaing mac Congail cleth glan. níro n-ómnaig rí riam; fichi ro chaith for cach leth. coro marb Art mac Lugdech. Art mac Lugdech laechda a gluinn. bliadain a cóic i Caíndruim; dorochair Art sin debuid. la Fiachra mac Muredaig. Mac Airt oenbliadain déc daith. Ailill Find féta in fírlaith; dorochair i cath Odba. la Argatmár imcholma. Ro chinset a céim curad. Eocho Lugaid laechcurach; co cend .uii. mbliadan dar sál. ro innarbsat Argatmár. Eocho mac Ailella Find. ro marb Argatmár imgrind; rí Carmuin Clare ⁊ Cliach. i nÁne na n-armsciath. Arim trí ndeich mbliadan mbán. ro giallad do Argatmár; ro scarsat ria gargblaid nglain. Duach Ladgair ⁊ Lugaid. Lugaid Laidech ro lín mag .uiii. mbliadna a bríg for borrfad; docer craeb chumnech in Cairn la hAed mbuidnech mac mBaduirn. Áed mac Baduirn nós Banba. árim tri secht saerchalma. bás ríg Maige cruaid Cétne. i nEss Rúaid na roécne. Dorochair Dithorba dond. risna cuanaib i Corond; xx. ⁊ bliadain glan gle. rí for fíannaib Fáilinse. Fiche ⁊ a .uii. co mblaid. do Chimbáeth mór mac Fintain; Cimbaeth cáem cétflaith Emna. éc atbath rí roThemra. Remis .uiii. mbliadan co mblaid. dia éis iaram don rigain Macha co mbertaib na mbergg. coros marb Rechtaid Rigderg. Rechtaid ro chaith fichit féig. mac Lugdech Laidig lángéir; rí Clochair is Chind Maige. dorochair la Ugaine. Ugaine maith miad nglan. flaith cethri deich dagbliadan; ní cian os bruinne in Braga. ro marb buille Badbchatha. Da bliadain Loegaire Luirc. i rrige os Banba brecbuic; ra lochrad in chraeb cen chol. la Cobthach Cáel i Carmon. Cobthach cóic .x. bliadan mbúan. ro riarad in rí rorúad; coro loisc tene isin tig. ic ól na flede ic Labraid. Labraid Loingsech laech ro chaith .ix. bliadna déc co degmaith; Labraid Bérre cosin mblaid. ro marb Melge mac Cobthaig. Ro chaith Meilge maith a lí .uii. mbliadna déc ba degrí; dorochair dar bord cia bé sin chath la Mog Corb Cláire. Mog Corb a mMumain cen meirgg. mac meic Rectaid Rígdeirg docer coemdoss Cind Mara la Óengus hua Labrada. Oengus Ollam a hocht déc. dorat socht for slúag saerGréc. docer rí Edne cen ail la mac Meilge meic Cobthaig. Mac Melge Irireo án. remis ocht mbliadan bithlán; la Fer Corbb mac Moga Cuirb. docer rí Broga in brecduirnd. Bliadain ara deich d'Fir Chorb ropo ruithnech a rígdordd; dorodbad inn omna ard. a rron dlig Conla clethgarg. A cethair fa chóic cen cheo. remis irdairc Irereo; sin Temraig mogda cen mair. atbath Conla hua Cobthaig. Cóic bliadna.xx. fria ré Ailella na ardrige; Amathair mac Fir Chuirp caiss. é ro glacc in duirb drechmais. Deich mbliadna fo trí i tuilg Te mac Fir.Chuirp i comrige; docer la Eochaig co n-aíb. Amathair Flidais Foltchaín. Fiche acht sé bliadna ar blad. ba rí Eocho Altlethan; co torchair tíar inna thaig. la Fergus fíal Fortamail. Fergus fúair óenbliadain déc maith ro ríarad in rogéc; docer bid cumnech in cath. la Oengus Turmech Temrach. Trí fichit bliadan co mblaid. d'Oengus Turmech i Temraig; ba sním ri cuane Chnuic Breg. éc ríg Tuage ⁊ Talten. Cóic bliadna na ré cu rrath. Conall cialla Collomrach; Nia Segamain ro múdaig. fer feramail findChodail. Fuair Nia Segamuin. a secht osind Érind cen andrecht; dorochair in carpdech cass. la hEnna nAirgdech n-amnass. Enna Airgdech ardd a blad. ro chaith cethri chóic bliadan; rí Banba docer i cath. la Crimthand calma Coscrach. Cethri bliadna Crimthaind chaiss ósind Herind immelglais; docer rí cumraide in Chairn. de laim Rudraige rogairb. Rudraige rí Fáil co mblaid. secht deich bliadan de bliadnaib brath is bét do Banba bind. éc atbath i nArgatglind. In Fintait Már a mMumain maith. a noí don churaid chomdaith; dorochair mar ro fírad lasin mBresal mBodíbad. Bresal Bodibath co becht .ix. mbliadna ós Herind a nert; docer rí Cualnge con trait. do láim Luagne meic Fintait. Lugaid Luagne léir a blad. cen buadre tri chóic bliadan; dorochair hua Airt Imlig. do glaic Congail Chláringnig. Congal cóic bliadna déc dóig. do mac Rudraige romóir; lasin Duach Dailte Dedaid. fúair tráig ⁊ tromdebaid. Duach Dalta Dedaig in daig. i rríge os Temair tholgaich; x. mbliadna da smacht immach. coros marb Fachtna Fathach. Fachtna fichi acht a cethair do mac Rossa i rrigbethaid; la Echaid Feidlech mac Find. docer in rí de ruadrind. Ré da bliadan déc búan breth. ro giallad Eocho Feidlech; isin Temraig mongaich maith fuair dig tonnaid in t-ardflaith. Cóic bliadna déc dó iar sin. d'Eochaig bithe dia bráthair; noco bréc in scél dia chlaind. ra loisc tene i Frémaind. Eterscél fer rigda in raith. fuair cóic bliadna co bithmaith. docer rí na recht do rind. la Nuadait Necht i nAlind. Aided Nuadat i cath Chlíach. la Conaire na cóemsciath; níro chaith acht da ráthe. i flaith Herend ardbláthe. Ardflaith Conaire for cách .uii. ndeich mbliadan co deggnáth; bás ríg na llaech sin Brudin. la Incél Caech crechdulig. Cóic bliadna do Themraig tricc. cen rurig ndedgair ndianglicc; co n-érracht Lugaid Ríab nDerg. ropo thalchair a threnredg. A sé fichet do Lugaid. co n-ébailt do thromchumaid; Conchobor bliadain a band. noco torchair la Crimthand. Crimthand cáem clíarach ro chaith. sé bliadna déc co degmaith; co n-ébailt aithle a echtra. mac Lugdech in laechrechta Lánrí Corpri Chind Chaitt chrúaid. osin Temraig tailc tondbúain; .u. bliadna a rath asin raind. éc atbath athair Moraind. Maith flathius Feradaig Find .xx. ⁊ a dó a daglind; is bét cuimnech i lLeith Chuinn. éc uí Luigdech i lLiathdruim. Tri bliadna ríge co rrath. d'Erind fo nirt Fiachach; la Fiachaig Find búair ferda. dorochair rí roEmna. Bá rí Fiacha for fíannaib. a secht déc do dagbliadnaib; docer i mMaig Bolgg barrglass. la Ellim ord imamnass. Árim da ndeich d'Erind áin. rodos feith Ellim imláin; rí crúaid Cnucha i cath Aichle. fúair trucha ⁊ trenaithbe. Tuathal tren .xxx. ro thecht. ro thend cricha trí choemnert; isin tress for lár Line. ro marb Mál mac Róchride. Cethri bliadna ro thecht Mál. ro marb Feidlimid imnár; a noí is fír sin. naco n-erbailt mac Tuathail. A sé fichet cen tathair trait ro chaith Cathair hua Cormaic dorochair rí Tuage thes. la féin Luagne na lluamchless. Cond cóic bliadna fa chethair. ba íarla co n-airlechaib; dorochair Cond cláir Mide. la mac Máil meic Rochride. Ro chaith Conaire a chliamain .uii. bliadna ⁊ oenbliadain; dorochair flaith Femin find. do láim Nemid meic Srobcind. Art mac Cuind calma ro glacc. in Banba fri ré trichat ro mudaig ciarbo chara Lugaid i cath Mucrama. Lugaid mac Con mac Lugdech .xxx. bliadan balcbuidnech; la Ferches mac Commain cain. fúair forrain is frithargain. Fergus Dubdetach cen dianblaid. cen ecnach ri oenbliadain. dorochair gilla na nglacc i cath Chrinna la Cormac. Cormac cethri deich datta. ro feith in laech lamfata; ro mbáid i Tig Clettig crúaid. cnáim ind íaich ettig innúair. Eocho Gunnat ro giallad. i nÉrind ed oenbliadan; ro mudaig glacc in gossa Lugaid mac meic Oengosa. Árim sé mbliadan da deich ro giallad Carpre cuinnid; sin Gabair cid trúag linni. ro madaid Ruad Rorinni. Ro gabsatar na Fothaid. bliadain os Banba bothaig; dorochair Fothad Cairptech lasin Fothad findAirgdech. Aided Fothaid iar fingail. i cath Ollorba inbaig; Fiacha iar Fothud feith latt. secht mbliadna déc ar fichet. Fiacha fuair dig tonnaid tra. i cath Duib Chommuir la Colla; .iiii. bliadna Colla iar cath. conid romarb Muridach. Muridach Tirech a deich degmac Fiachach cu fírbreith. ic Dabull la mac Cruind cain dorochair hua Cuind Chodail. Coelbad bliadain blad cen brón. ro marb Eocho Mugmedón; A ocht d'Eochaid ní bréc sain. co ndeochaid éc i Temraig. Tri bliadna déc datta in barr. nirbo fota do Chrimthand; fuair dig nimnid ina thig. ra siair ra hingin Nemid. Fiche bliadan fora secht maroen do Niall ra nert; ni dalb os Muir Icht elach ro marb Eochaid ardfledach. Cethri cóic bliadan 's a trí ro giallad do niurt Nath Í; i Sléib Elpa na n-arm n-án. ra loisc in tene gelán. Sé rig déc se fichit ríg. ria tiachtain Patraic co fír; dar éis Sláne na ngal ngrind. is é lín ro gab dar éis Herind. Heriu.,
