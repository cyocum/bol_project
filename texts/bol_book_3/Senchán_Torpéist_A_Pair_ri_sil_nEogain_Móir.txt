A Pair ri sil nEogain Móir. daimet cóir din longais duind Mac Con Eogan adbul gairm dá mac do Saidb ingin Chuind. Ailill Ólom eraim nglicc geguin Eogabul tria airc; olc gním dogenai do rind ba hind docersat a maic. Fer Fí mac Eogabail áin. ní cóir ro sephaind in ceol; in gubreth ro fuc in rí docer indi ní fo déoid. Rucad gubreth for Mac Con ba col do Ailill a brath niro riaglad acht tria nert ní baí cert na coir acht cath. Cath Chind Abrat ro mebaid for Mac Con. linaib agang; cind .uii. mbliadna ba hopund dofich Mucrama matand. Cath Chind Abrat uathmar ord. roínis for Mac Con cid garg. dosroiffnetar meic ind ríg co tarlaic tír nGaedel ngarg. Cechaing i nAlbain co feirg malle is Chathmal mac Cirp. mebdatar.uii. catha riam. is cían óbdar laechdai a bidg. Anais .uii. mbliadna fo greiss. i tír Alban almaib sess; ciarbo mall dolluid anal nirbo fand do digail gress. Ellach a cath ara chind i Muccrama mórtais gluind; .uii. meic a mathar ros ort docersat im Art mac Cuind. Anais i Temraig iar sin .xxx. mbliadan conir gair; reraig Herind eraim nglain. rodas gab o muir co muir. Facbais Temraig erim n-oll. Mac Con Lugaid erctais gluind lassin n-ócríg n-allmar n-aitt. la Cormac mac Airt meic Cuind. Celebraid d'Ailill iarna chrád. Mac Con comairlid na slúag. iss ed dosfuc na cheird banna doreilg assa gruad. Erchur Fercheis ferais fair co tob Mac iar cech ngair. gabais Maicnia mac dar Con ort o Bannai co muir. Anais longais ina thír ar bríg ar borrfud ar báig; sech ní baí ni rabi riam acht a ngiall fri Cassel cóir. Ba leo ríge Cassil chóir ro nasctis giallu cáich in ed batar ina thír niro recsat bríg na báig. Ba da brathair co mbuaid a n-athri fri gnathblaid ngáid Lugaid Laigde lentais sluaig ⁊ in cruaid Lugaid Cál. Lugaid mac Itha cen ec meic Breguin ro chricha cacht; fo gne glaine cen loi locht is é ba haire ba habb. A. 
