ATtá sund forba fessa. fer nHerend cen ancessa; remes cech ríg ro gab gíall o Loegaire co laechBrían. Loegaire andar lem ro gab .xxx. rathmar robliadan; Ailill Molt maith ro giallad fri ré fichet findbliadan. Cóic bliadna fichet ferr de do Lugaid mac Loegaire; xiiii. 's a deich. remis Murchertaig merggich. Óenbliadain déc i Temraig thair. Tuathail Mael Gairb gascedaig; xx. mar giallmait día chlaind ba rí Diarmait mac Cerbaill. Domnall is Fergus na fled Baetan is Eocho uchtgel; Ainmere in coiced cen chess .uii. mbliadna riam a remess. Óenbliadain fri ól meda. do Baetan mac Nainneda; A ocht fichet fuair debech in tAed mend mac Ainmerech. Aed Sláne is Cholmán Rímid .uii. mbliadna don dís dírig; .uii. mbliadna díb ba dimdach in tAed amnas Uairidnach. Tri bliadna Mail Choba chaiss. a .xu. Subne sulmaiss; .xxx. bliadan cona mblaid Domnall mac Aeda echtaig. Conall Cáel is Chellach Cairnd a dó fichet fo desgairm; Blathmac ⁊ Diarmait dil .x. mbliadna don da brathair. Cóic bliadna Sechnasaig sluind. a secht Chind Fáelad echduind certfichi bliadan blada. d'Fínnachta mac Dunchada. Ocht bliadna Longsig ro laim a .ix. Congail Chind Magair; Fergal mac Maele Duin daith. oenbliadain déc don degflaith. Oenbliadain Fogartaig aird. a cóic Cinaeda cathgairg; uii. mbliadna Flaithbertaig Fáil .ix. mbliadna Aeda Alláin. Xx. do Domnall Dala. do mac massech Murchada; .uii. mbliadna fa míad immach ba rí Níall fianna Frassach. Secht mbliadna .xx.et cen feirg. Dondchaid meic Domnaill drechdeirg. a .xxuii. aile. ropo rí in tAed Orddnide. Cethri bliadna déc cen don. sin Ráith Chloen do Chonchobor xui. co tremuin Neill Cailde na chertdegaid. Secht mbliadna déc derg in daig. Mael Sechnaill meic Mael Ruanaid; cethri bliadna déc ic dáil fíach. ro baí in tAed fergach Findlíath. Fland mac Mael Sechnaill foúair .xl. iarna comfúaim; acht teora bliadna sin Brug. cen anaill do Niall Glundub. Cóic bliadna fichet i flaith. Dondchada meic Flaind lánmaith; Congalach mac Mael Mithig. a deich don ríg rochrichid. Cóic bliadna ⁊ fiche fós Domnaill Hui Néill co naebnós; tri bliadna ar fichet cen raind. do Mael Sechnaill mac Domnaill. Da bliadain déc Bríain na mbend. iar ngabail giall fer nHerend; alchaing gai glaiss a glacca. rí Dáil Chais ba curate .A. Cia beith cách i costecht riss. nidat ardena anfis; fiss a rrand is rígda in scél. fis a cland is a cenel. Deich ríg o Chonall cheolach. se ríg déc o dagEogan; ix. ríg o Aed Sláne slán. uii. flathe do Chlaind Cholmán. Oenrí a mMumain móir marcaig ⁊ oenrí a Connactaib; oenrí a Cairpriu cass a graig. na trí tromflathe a Temraig. Deich rig Conaill Gulbain gairg cussu rancatar rígbaird; Ainmere is Baetán na mbreth. ⁊ Aed mac Ainmerech. Mael Coba ⁊ Domnall dess. Conall. Cellach na cathchless; Longsech is Chongal na crech díb ra forbad Flathbertach. Xui. ríg Eogain na n-all Murchertach ⁊ Domnall; Fergus ⁊ Baetan bil. Eochaid is Cholmán Rímid. Aed Uairidnach Subne Mend Fergal Aed Allán úarchend; Niall Frossach Aed ind Ordain. Niall on Challaind chlartholgaig. Aed Findlíath fer amar Lug. ⁊ a mac Niall Glundub; ranic co gerenach Gall in rí dedenach Domnall. Ix. ríg im Aed Sláne sluind. síl Diarmata meic Cerbuill; Blaithmac ⁊ Diarmait delb glan. Sechnasach is Chend Fáelad. Finnachta ba fata a thóeb. Fogartach ⁊ Cinaed; glaccach na corrga sin cath marcach Cnogba Congalach. Uii. ríg do Chlaind Cholmáin Móir. Dondchad Domnall in degóir; Conchobor Mael Sechnaill sen. Fland ⁊ Dondchad detgel. Mael Sechnaill in sechtmad flaith. a cnucc Usnig uasalmaith; oenrí a mMumain maith a chíall. ro gabsat Ulaid a Brían. Oenrí a Connachtaib na cath. in tAilill Molt imchonach; oenrí a Cairpriu na clíath. Tuathal Mael Garb na ngallscíath. Loegaire ⁊ Lugaid lond. calma a cath 's a cumlond; Diarmait mac Cerbaill na ceil. flathe Temrach in triarsein. Ocht ríg cetrachat co cend i n-ardrígi na Herend; o thánic Patraic i part. co torchair Brian na mbreccbratt. A. Cóic bliadna déc is sé chét flathius na ríg ni robréc; o Loegaire Liss Loga. co díbad Briain Boroma. A. Rí nime noebdo cach gein mac na barrfinni a Bethil; tria ladraib mo lám ro lass. a grád imm anmain attas. A., 
