Úar in lathe do Lum Luine i lleith leinne ic Aige áin; is úar cid d'ingin ú Chuind foilces a moing a lloing láin. Is fris samlaim Lom Laine fri ibar Ratha Baile; fritotsamlor a Thethna frisin abaill a hAle Aball Alinni arda ibar Baile bec n-orbba; ce dobertar i llaide. nis tucat daíne borbba. Is fris samlaim Lom Laine fri dam dubartach Drigrend; fritotsamlar a Thethna fri eilte Dromma Drigrend. Is fris samlaim Lom Laine fri slattaib findchuill Áille is fris samlaimse Tethna ri scathaib uachtair báinne. A Luim Laine in ranacais co lLicc da Berg ac Srub Brain ranacus Ferta Magen ra Suide Lagen anair. A Luim Laine nacham luaid. nacham thaidlet meschoin muaid mani betis Leca Luigdech Lis eoin bic Baile rot betis. Cridserc mo menman míne. ingen rig Temra tuade; ⁊ cridserc m'anman. gillanrad Alman úare. U. A Luim Laine nacham luaid a grain gaile a greit sluaig; ma rop samlaidseo ar sét fodirfe ar n-éc i nnach úair. U. 
