A Maccáin ná cí ciaso dogra ara tai. mo chride doslofa dia clorsa do chui. Dia clorsa do chui bid comrac da cua. meraid co tí brath bid cond cach co húa Is úa dobeir cheird is sain cerd cech uí toich duit cidat ri toich duit cidat drui. Is derb iss í 's fír fotracbad ar fán do baídathair baíd na toraig dot dáil Na toraig dot dáil in bé thondgel toich. do mathair in maith co mbeba dot breith. Co mbeba dot breith do mathair in maith osdo chind cen chleith ro boí i tind fri cloich. Ro boí i tind fri cloich Moncha ingen Díl coro genteasu i nn-uair genemna do ríg. Biat risiu co derb doratad fort seilb. toisechu bia marb oldas bia meirb. Biat mathi do chland bid airegda in drong bid roga for laechaib tracht i tecaib tond. Do nert o Thaig Duind sair co Áth cruind Cliath bud é t'ainm la cach Fiachu Fer Da Liach. Dá liach deit a n-éc aróen ba echt mór. t'athair is do mathair ar do banthaig brón. T'athair is do mathair da mórecht immaig. gáet in fer i cath marb in ben dot breith. Mo bennacht for Eogan ri Eogan a eó bennacht fora marb bennacht fora beo. In bennachtsin béus feib as dech atchuas dobiursa dia eis fort mullach anuas. Corbat nirt i fus biat banna ria frais. corbat rí rofes i ndiaid Cormaic Caiss. Corbat cara sluaig corbat roga ríg corbat cruithnecht chaem. corbat craeb co fín. For réli do chluith biat forscailtech raith sochaide not riarfa bid tú in Fiacha flaith Flathius oc do síl suba síd ⁊ sám. ith blicht buidne buadcha do thuatha ocdo grád. A gillai bic buíd ni fetursu dúad. ní thanic do chiall fotcicher i súan. Nim chicher i súan tatham dual do bruc. marbad mo .uii. mac for Mucrama mucc. Ro marbad mo mac ⁊ mo sé meic. diliu lim mo mac andát mo .uii. meic. Mug Corb. is Dubmercon. Dichorb. Eocho ard. ropdar croda cruaid Lugaid ⁊ Tadg Diliu limsa Eogan andat ciarbat ile rop é smir mo chnama rop hí in chuslend cride Rop é cond mo slúaig rop é mo choll ciúin rop é cuit mo bél rop hí mo chruit ciuil Am cumthach dia éis nidam tualnge duis am aneoil dia eis is todiúir mo gnúis. Domrigne losc lén ató im thost im thnúth ro léic mo da láim ro chraid mo da súil. Rop eó úasind fid ropo rígda ind rail in tan atracht Mac Con a dlom ferge fair Bid fiu da Mac Con in cundscle darat a mathair dind ulc cen brathair cen mac. Mo mind ríg mo rígscíath mo chlaideb rim gó mo chathmerge cenand ro thairc ferand fó Beo thimnaim do Chass bid cuibrend cu sliss biat ecla ria Cass amal tein for criss. Bid claideb ri slaide bid craide re hír daig bidat gai géra fogena dia síl. Cartfait clanna Iareoil dia coille dia clár. gentair amal turcu losfait amal grán Nicon gébthar friu for domim na ngleo. ríge n-uathmar n-ecnech. laechda leitmech leó Rolaus cian i cein ardo charait i mbrón. cid é Cas mo leoman rop é Eogan m'ór Rop fortrén mo greim cach crich arbam cend. niro thullius buide ropom tuire tend. Dom thuathaib co tricc nir threicius dom smacht ni thubat a meic i n-agid mo mac. Ni mór foracbus eter da romra rian. for clár na trí coiced coicfer narom giall. Cach giall i ngemil cach gillchaide i nglass cech echtach cach angbaid i slabraid ros nass Cach sodomna ríg da rígflaith a láim a chomet ar glinne coro chinne a dáil. Cach doerchland cach merlech na marbthar a rrec. triar oc ríg dia n-altram gebend carcar cepp. Cach cintach nach coiscther cech bithbinech braith. o gebind co cuthi ó chuthe co croich. Ro chertus for Lagniu lánéraic glais gluind ní moídet in n-ammus tarras is ro thuill. Tucus ri toeb criche cia heraic bad mó dub dés is dub tuinne .c. n-unge is .c. mbo. Ri cech mbaethlach báes ri cech mbidbaid bás ri cech trén a thalam ri cech truag a thlas. Is é in tecosc cóir tecoscim dom síl conid ferr a mochbás anda rothlas ríg. For rig a Fiachu iarsna dosceóil deit. narop dál co n-attail a maccain mo meicc. A. 
