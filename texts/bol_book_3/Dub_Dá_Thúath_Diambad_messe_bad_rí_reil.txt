DIAmbad messe bad rí reil nocho chingfind ceim dar cert nochon isligfind dom smacht combad chomaltach mo recht. Ciapsa raithenach im rath nipsa conderclech ar creich ní innisfind i fail ban in scél bad áil dam do chleith. Ni cen chimmbedu no beind do maccaib Fer Lugach lonn muire icna bít géill i ngill is é in lind i coire toll. Tecosc Cormaic is cor ngaeth ar Cairpre Liphechair luath in chrech do chudnud na ngiall a n-as dech do triall na túath. Tairnem na diumsa ro dlecht is cert ro chan dún in bricht connach fagbad foisam latt cid do mac no thisad fritt. Rí Lethi Cuind cungid chain co ríg Cassil cruind na cuan na tucsu do ar Ruadán rán is ferr trú anda truagan truag. O tharnaic comairli ind noíb nirb amnirt aicned don ríg. rop ferdu in t-apstal ond íath fossugud na ngiall ina tír. Inas ferr flatha fria ré firinni trocaire tua. inas messo d'inchaib ríg sechmell ar fír fuilled gua. Trí gáre buada do ríg ina thir ro fiabsat feib; gair choscuir chruaid. gair molta muaid. gair im fleid. Tri gári dimbuaid do flaith. gáir glám dia guin cid cian gair gair a ban i nnamat maidm gair a muntire iar maidm fair. Sluindfet a thrí buada ar bith cech ócthigirn for rith raith fognom n-oiged airet bís tirgnam do chill cís do flaith Tri meth ócthigirn mass ed cairig na thech cech than a banchumal im raind ris ⁊ urland a liss d'ar. Cech ardiumsach ra buí riund is fán athissech fa rír; uasliu cech rád rí cech slán is ferr cech dal dia tic síd. Inas gurmu rudrad ríg. gím do dáil dath funchi fúar fordath lúi lon lugi ban. bláth brunni ban brosnad gual. Gilithir firinni ic flaith scraiph sceas tond taidbsi lir; taitnem bruit gési ri gréin bláth snechtai ar sleib snaschur sin. Saithech cech ainmnetach aitt cech meic a chiall acht co tic; dar éis a cuind di cech mnaí o ca ch sin atlaí a gaís nglic. Cetharda dlegair do flaith corop maith do siu ⁊ tall síd i tuathaib termon cell aisc for fell fortacht na fann Is ferr síd sochocad sruith ni ar lín óc brister cath ferr id éra astas ech a ellma as dech do cech rath. A rrigni is messu don gaís amal concren suthi sos dond abba benair in cís cid fota fegair cech nos. Druth cech mer miannach cech baeth brocach cech saeth serb cech gnath. gel cech nua. lond cech scíth ní hinunn frith fogeib cach. Is cert caich amal a nert celid serc ainble ⁊ olc noco bí tuli cen tart is súail ní is budi ri bocht In bith is bith cáich ar úair. ní fil flaith acht Fiado fír curi cen chend cruit cen cheis samail na tuath deis a rríg. Is suí cech sothinchoisc slán cen gair cech fan imtheid len; athig i comairli ríg mairg tír i tic in scél. Scriss fora mét ni geib greim ni cluchi mad tind ra tuind tren talam cech bali is tend uasliu in cend andait na buill. Doberar faill for mbec mbuair atchota mac trebar tír. is fiach o geltair ri nech is fairchi breth briathar rig Ro scailed do chach a ord is borbb nad aithgiuin a cheird. ferr uma cech aicdi aird cé théit muga. ní geib meirg Mac ind abbad issin cill is e grind gonas mo chíall; mac in trebthaig issin tír mac ind ríg do naidm na ngiall. Mac in tair a llus in táil do chumma in chláir ina chirt. mac in goband cosin ngúal ass e a dúal dechrad dia slicht. Mac in chornaire fon corn mac ind laích a llus na n-arm mac in chlerig arin cuairt do gabail co suairc na salm. Mac in chruittiri fón cruitt iss ed nachass luitt moalle. mac na cerdda cosin céir mac in lega leic liaig de Mac in timpanaig na tét iss e a bés gabail gres glan. mac in murige cosin muir mac inn airim icond ar. Mac ind filed cosin dán mac in druith a llus glám ngér mac in medamain cen meth cach conorruith breth a bél Mac ind foglada con ulc a purt for a port tiar is tair; Mac in chírmaire a llus chír mac in chirb is é a bés guin. Ni rodam nad beir a roí ní suí nád athgiuin fa dí is don bratan dothaet eó is don maccan dothaet rí Nacham ruca Demon leis. For a clais tened cona thess rach ara theiched timchull cross siu doneither in mess. D. Firinni flatha rofess tress dobeir na catha for a cess. dobeir in mblicht sin mbith. Dobeir in n-ith is in mess. D. 
