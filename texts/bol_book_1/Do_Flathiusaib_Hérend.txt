Incipit do flathiusaib Herend ⁊ dia hamseraib o ré Mac Miled co  hamsir Tuathail Techtmair.
HISin chethramad amsir in domain táncatar Gaedil i nHérind    .i. i n-amsir Duída meic Iase. diar triallad tempul Solman  ⁊ hi .xx.mad bliadain flathiusa imperii regis Asíriorum dia dardain  arai lathe sectmaine. i k ł maí araí lathi mís greni. Ferthair  cath ł i Taltin eter maccu Miled ⁊ Tuaith De Danand. Co torchratar  and tri ríg Tuathe De Danand cona tri rígnaib. Dorochair ám   Mac Cecht la Herimón. Mac Cuill la Éber. Mac Grene la Amairgen.  Heriu. re Surge. Banba re Cacher. Fotla re hEtan.
Isin bliadain iar sen cumtach Dúin Etain la Surge. ⁊ cumtach  Duin Fine la Cacher ⁊ cumtach Delginsi Cualand la Setga. &    cumtach Dúin Náir i Sléib Modoirn la Gosten.
I cind bliadna iar sen .i. iar cath Talten fertha cath eter Herimon   ⁊ Eber i mMaig Argetrois .i. ic cosnam Dromma Clasaig i crích  Mane. ⁊ Dromma Bethaig i mMoenmaig. ⁊ Dromma Fingin i  mMumain. ara torthige. Dorochair Eber Find mac Miled sin    chathsin. & dorochratar dond leith aile. Gosten. Sétga. Surge. na trí tóesig.
Gabais Herimón rige nHerend ⁊ ro classa da rígraith leis .i.   Raith Oind i Crich Cualand ⁊ Raith Bethaig os Eóir. Dorat rige  coicid Galian do Chrimthan Sciathbél de Domnannchaib. Dorat    rige Muman do chethri maccaib Ebir .i. Áer. Orba. Fergna. Feron.  Dorat ríge cóicid Connacht do Ún mac Ucce. ⁊ do Etan. Dorat  rígi cóicid Ulad do Ébiur mac Ír. a quo Ulaid Emna.
Hisind amsirsin tancatar Cruthnig co ngabsat Inber Sláne i  nHuib Cendselaig. Ros léic Crimthan chuce. arin leges fuair   druí Cruithnech dó do chath fri Tuaith Fidga .i. tuath de Bretnaib. cach oen fori ndergtaís ba marb. ⁊ nis gaibtís acht iarna nemide.  Conid é in leges blegon sé fichet bó mael find do dórtud isna hettrigib   bale i ferfaithe in cath Unde cath Ardda Lemnacht. & dorochratar  uile Tuath Fidba triasin ceilgsin. Cora gaib Catluan mac Cing    do Chruthentuaid. nert mór for Herind. Coros innarb Herimon. Is and sin tanic Cruithnechan mac Cinge do chungid ban for  Herimon. Co tarat Herimon dó mnaa na fer ro batte ocna  Dumachaib .i. Bres ⁊ Bróes ⁊ Buagne. & ráth grene ⁊ ésca forra  connabad lugu ro gabtha ferand ó feraib i Cruithentuaith indás    ó mnáib co bráth.
Hisind amsirsin Herimoin cumtach Duin Sobairchi ⁊ Duin   Chermna. ⁊ Duin Binni. ⁊ Cairge Brachaide. i mMurbulc la Mantan  mac Cachir. Ocus cumtach Tochair Inbir Móir i crích Hua  nEnechglais. Cualand la hAmairgen mac Miled. Ocus cumtach    Ratha Sailech i Fánat la Fulmán. Ocus Ráith Rigbaird i mMurisc la hEtan mac Occe.
Is na amsir tomaidm .uii. Rige Lagen. ⁊ tomaidm .uii. mBrosnach
Éle. & tomaidm Eithne i nHuib Neil. ⁊ tomaidm teora Socc la  Connachta. ⁊ tomaidm Locha Riach. ⁊ Locha Ren. ⁊ Locha Cimbe.    ⁊ Locha Findmaige. la Connachta. ⁊ Locha Da Chaech i lLaignib.  ⁊ Locha Laíg la hUltu. Ferthair cath eter Amargin ⁊ Cacher. i Cúil  Chachir. ⁊ docer Cacher and. Ferthair cath eter Herimón ⁊   Amairgin .i. cath Bili Tened ł i mMide. ⁊ docer Amairgin in brithem  ⁊ in fili and.
 Mebais ria nHerimón cath Comraire i torchratar Én ⁊ Etan da mac Occe. ⁊ Ún mac Ucce. Atbath Herimon iar tain i nArgetros.   ⁊ ro class a fert and ⁊ sátir a lia .i. ic Raith Bethaig ós Eóir. i cind  .xuii. mbliadan a flathiusa. & gabsat a tri meic ríge Herend ⁊   nos rannat Herind i trí .i. Mumne ⁊ Lugne ⁊ Laigne. Atbath     Mumne de thám i Cruachain. Docer Lugne ⁊ Laigne i cath Ardda Ladrand la maccu Ebir .i. Aer. Orba. Feron. Fergna. i tres bliadain  a flathiusa. Ráthe dóibside i rríge co torchratar la hÍriel Fáid  mac Herimóin.
Gabais Iriél Faid mac Herimóin ósar na clainne ríge Herend  iar tain. Ro slechta da mag déc laiss .i. Mag Rechet. ⁊ Mag Éli la Lagnib. Mag Commair. Mag Sleibe la Ú Néill. Mag Sanais la  Connacta. Mag nDairbrech i mMide. Mag Techt la Hú Mac  Cuais. Mag Lugna la Ciannachta Glinne Gaimen. Mag Faithne   lasna hAirthera. Mag Inis la Ultu. Mag Culi Feda la Airgialla. &    ro classa secht rígratha leis .i. Ráith Croich i mMaig Inis. Raith Bachair i lLatharnu. Raith Chuingeda i sSemniu. Raith Modig.  Raith Buirg i Slectaib. Raith Lochit i nGlasscharn. Fich Iriel  cath Arda Inmaith i Tethbu. i torchair Surge mac Duib. Brisis  cath Tenmaige for Eochaid Echcend rí Fomóre. & cath Lochmaige    i torchair Lug Roith mac MaFemis. Atbath Iriel i mMaig Muade i ndechmad bliadain a flathiusa. amal ro chan in senchaid. IRIel ósar na clainne mac rig Fotla foltchaimme. rí Sleibe Mis rí Macha ro bris .iiii. cruadchatha. Cath Cúile Martha maith sein inro marbtha meic Ebir; anmand doib ri cath ri clód. Aer. Orba. Fergna. Ferón. Cath Arda Inmaith atúaid. i torchair Surge slattchrúaid; cath Tenmaige ropo thend i torchair Eocho Echcend. Cath Lochmaige luad cen geis i torchair mac MaFemis. da mag déc derb lend uile ro sléchta con degduine. Díb Mag Séle sluinter lat. Mag nÉle ⁊ Mag Rechet; Mag Sanais. MagTecht cen tnú. Mag Fáithne la hAirtheru. Mag nDairbrech i mMide marc díb Mag Lugna la Ciannacht. Mag nInis la Ultu iar tain. Mag Cule Feda hi Ferndmaig. Ro classa ic Iriél iar tain .uii. ratha do rígrathaib Raith Chróich i mMaig Inis áin. Raith Chungida. Raith Bachair. Raith Lochit. Raith Glaisse Cuilg. Raith Móidig. ⁊ Raith Buirg; x. mbliadna i flathius ba flaith. do mac Herimoin ardmaith. Mumne ⁊ Luigne is Laigne. tri meic Odba cen anble; Tea Temrach tend a treóir. mathair irdairc Iareóil. 
 Gabais Ethriel mac Irieóil Fátha rige Herend ⁊ ro slechta .ui.  maige lais ł .i. Tenmag la Connachta. Mag Lugair la Luigne. ⁊    Mag Belaig la Hu Turtri. ⁊ Mag Gesilli la Hu Falgi. Lochmag la Conailliu. Mag Roth la Hu Echach Coba. Co torchair i cath  Roírend la Conmael mac Ébir i ndigail a athar hi .xx. bliadain  a flathiusa is and fuair a aided la Conmael. Is do haidedaib  na toisechsa anuas ro chan in senchaid so sis. TOisig na llongse dar ler. dia tancatar meic Miled. bit mebra limsa rim lá a n-anmand 's a n-aideda. Ebleo Fuat Brego Blad bil. Lugaid Murthemne milid. Buas Bres Buagne na mbríg mór. Dond. Ir. Eber. Herimon. Amairgen Colptha cen chrád Eber Herech Herennan; Cualnge. Cúalu. Nár amne Mumne Luigne ⁊ Laigne. Fulman. Mantán Surge ar sen. Aer. Orba Feron. Fergen; Én Ún. Etan. Gosten gle. Setga Surge Sobairche. Palap mac Herimóin áin. ⁊ Cacher mac Mán táin. do dígail Itha na n-ech. dechenbor .xxx.a toesech. T. Atbath Brego i mBregaib bind. marb Murthemni con morlind; Cualnge ⁊ Fúat cencor fand ro marbsat Tuath De Danand. Dorochair Cualu ní chél. la Crimthand scorach Sciathbél; do thám Blad i mBladma bind Nár ⁊ Ebleo i nEblind. Amairgen file na fer. marb i cath Bile Thened; marb Ir i Scelic na scál. marb conn Inbiur Erennán. Dond is Bile is Búan a ben. Díl is Érech mac Miled; Buas Braes Buagne cosin mblaid. ro báided ocna Dumachaib. Dorochair Sobairche seng na dún re Echaid Echcend; Mantan is Cacher na cned. dorochair la hAmairgen. Aided Fulmán co feraib. la Hérimón ic Slemain; dorochair Lugaid na land i cath la Firu Domnand. Dorochair Luigne is Laigne la maccaib Ébir anble. dorochair in cethrur cóir la Íriél mac Hérimóin. Cethri meic Ebir tall tra Aer. Orba. Ferón Fergna. ranic tarsna buidne a blad atbath Mumne i mMaig Cruachan. Sin chath for tenus na treb. sin maig i torchair Éber; torchratar malle. Gosten Setga ⁊ Surge. Ún mac Ucce ard a rath. Én is Etan ildathach Herimon bind na blaide. ros ding i cath Comraire. Docer Suirge mac Duib daith la Iriél i nArd Inmaith; Eber mac Ír fer inn óir. la Palap mac Herimoin. Palap uallach fúair rinni. i cath gubach Gesilli; a sain co cummair comse. bás tóesech na loechlongse. T. A Christ ós clannaib cuimnig. mac meic Flaind a laechLuignib; ł a Rí na mblat is na mbreth. is tú in t-abb is tu in tóesech. T. 
Conmael mac Ébir cétrí Herend a mMumain. Ro briss .xxu.  for síl Herimóin. ⁊ baí .xxx. bliadan i rrige Herend. conid romarb  Tigernmass i cath Oenaig Macha. i ndígail a athar ⁊ a senathar.    Is dó sein ro chan in senchaid. COnmael cétflaith a mMumain os Herind bá himchubaid; dorochair Ethriél dia deóin ⁊ Ollach mac Ethrioil. Ro briss a llos chlaidib chróin. for síl n-airdairc nHerimóin; cath Éli. cath Berri bricc. cath Slebi Betha bothbricc. Cath Ucha. cath Cnucha chruim. cath Slébe mónaig Moduirn. docer i cath Moduirn moch. Sémrath mac airdairc Imboth. Cath Clére. cath Cairn Móir mind. i torchair Ollach Imrind; cath Locha Lén luath ro briss for Mug Roith mac Mafemis. Fri ré .xxx.at bliadan bil ro giallad do mac Ebir; dorochair i cath iar tain la Tigernmas mac nOllaig. Na hEoganachta malle Ciannachta Galenga Luigne; Dál Caiss Hui Echach co n-aíb. is iat sain clanna Conmail. Con. 
  Gabais Tigernmas mac Ollaig ríge iar tain. ⁊ brissis tri noí catha re cind bliadna for claind Ebir. Is leis tuctha cuirn ar tus i nHerind.  Is leis ro berbad ór ar tus i nHerind ⁊ dano tuctha datha for  etaige. ⁊ corthara. Is leis doronta cumtaige ⁊ brettnasa óir ⁊ argait.  Iuchadan ainm na cerda ro berb in n-ór hi Fothrib Airthir Life. &    baí .lxxuii. mbliadna i rríge Herend . & is bec naro dilgend claind Ebir frisin résin. Co n-erbailt i mMaig Slécht i mmórdáil Maige   Slecht. ⁊ teora cethramthana fer nHerend malle ris. ic adrad Chroim  Chróich. rígidail Herend. Conna térna amlaidsin acht  óenchethramthu fer nHerend ass. Unde Mag Slect.
 Is na ré tomaidm .uii. locha .i. Loch nAlinne. ⁊ Loch Cé la Connachta. ⁊ Loch nUair i mMide. ⁊ Loch Febail i Tir Eogain  Loch Sílend i Cairpriu. Loch Gabur i mBregaib. ⁊ Daball i nAirgiallaib.  Teora dubaibne Herend .i. Fubna. Torand. i Kalland.    Dorat in cethramthu thérna d'feraib rige do Eochaig Étgudach      mac Dáire Domthig. do síl Lugdach meic Itha. Is aciside doronta ilbrechta i n-etaigib Herend .i. Oendath i n-étaig mogad. Da  dath i n-étaigib aithech. Tri datha i n-etuch mogad ⁊ oclach.  Cethri datha i n-etuch ócthigern. Cóic datha i n-etuch toísech.  sé datha i n-etuch ríg ⁊ ollaman ⁊ filed .uii. ndatha i n-etuch    rig ⁊ rigan. Is as sin ro ás indiu na huli datha i n-etuch epscop.  Gilla Coemain. TIGernmas mac Ollaig aird flaith forin mBanba brethgairg; .uii. mbliadna ar .lxx. dó i rrige for Gaedeló. Leis ro berbad is blad bind. méin óir ar tus i nHerind; uane gorm corcair malle leis tucad for etaige.ł Leis dorochair Conmal cain. cétrí Herend a mMumain .xxuii. ro bris for claind Conmail Conganchnis. Cath Elle ba holc a ord. i torchair in rí Rochorb cath Lochmaige cen lemne and dorochair Degerne Cath Cuile Aird doss inn ag. ⁊ cath Cuile Froechan. Fróechan mór in t-echt and sein. cath Maige Techt. cath Commair. Cath Cuile Athgoirt tiar tra. cath Aird Niad la Connachta cath Cairn Feradaig achtaig. cath Cnamchaille i Connachtaib Cath Cuile Feda fáth ngle. ⁊ cath cruaid Congnáige. cath Tethba tend a meisce. cath Cluana mín Murisce. Da chath Chuile lim malle. cath Éle ⁊ cath Berre ⁊ uii. catha ni gó ic Loch Luigdech i n-oenló. Da chath aile ma raclos. sinn oenúair i nArgetros; tri catha for Firu Bolg. cath for Erna nirb anord. I n-amsir Tigernmais tall. ro maidset .uii. lochmadmand; Loch nÚair i mMide mod ngle. Loch Cé. Loch nAlinde Loch Silend i Cairpriu chain. Loch Febail i Tír Eogain Loch Gabor in ríg ríaraig. maidm Dabaill i nAirgiallaib. Madmand trí ndubaband and. Fomna Torand is Challand i mMaig Slecht sin Brefni braiss airdairc aided Tigernmais. T. Fir Alban Lagin Leth Cuind Clanna Luigdech i lLiathdruim; Eogan. Clanna Conaill Chais is iat sin síl Tigernmais. T. Crist cosin mbríg cosin mblaid fortaill for cach ríg roglain. flaith .ix. ngrád n-adbal nime Rí in talman co torthige. T. 
Gabsat Sobairche ⁊ Cermna Find ríge nHerend .i. da mac Ebric  meic Ébir meic Ir .i. do Ultaib. cétríg Herend a hUltaib. Randsat     Herind ar dó. Cechtar de assa dún .i. Dún Sobairche ⁊ Dún Cermna. Is lasin Cermna darochair Eochu Étgudach i cath  Temra. Bátar .xl. bliadan i rríge. Dorochair Sobairche la  hEcaig Minn mac ríg Fomóire. Dorochair Cermna la Eochaig  Find Faeburglas mac Conmail i cath Dúin Chermna.   Aided Sobairche na dún la Eochaig Mind darin mur. aided Cermna sin chath cass. la Eochaig Find Faeburglass. Dun Sobairche dian sluaglind rían go ruadrind fua remm; telchaind fri muir móir maídim. erchaill aíbind ar Herind. Archoin Emna diar mined. dalthuir dremna fri dulad. co n-ímdaib calmaib caurad. do rígnaib amraib Ulad Áit i mbaí ind rigan rúanaid. Cheltchair chuanaig cauir chéilig. Findabair find a glégen. sech ba femen ba fennid Fírinad fírmaith fodla. díndliged ndinmaith ndelbda mór fognítis róit romra. dún i mbitis óic Emna. O lotar Ulaid úate. túate triath di maig thriata; tartsat a firmoing féta ros gabsat rigdroing riata. Rígrad rogaide rádim. silblad Chonaire chaemseing; cland iar fír feib adfeidim. ríg ro gab Herind oíbind Uair is Patraic ro forcan is friss daldait a torcrad. ro altaig beirt co mbalcblaid do macaib Eirc is Olcan. Uair rus bennach mac Calpraind. fosfuair tellach dia degclaind; raith co lleithet uas luchtlind. go bráth nis trefit echtraind. Sobairche sluagach slegda tualaid telaigthe Temra rannta leis bruig bind Banba fri cing calma fri Cermna. ł Co fail an dún dilend ergna rún rethaib remend uas tuind tibrig fria tóraind sund for dib n-imlib Herend Is Dún Sobairche slegach. helad féraigthe Ulad dún Cermna nad chress celar. tess for muir medach Muman. Maithi di ríg dorímim. flathi fír feib adfeidim go tadgbríg roptar tualaing robdar arddig ar Érind Ed rí amsir áig indua. Nuadat Fáil fine Temra; ranta a gelaigthe glanda. eter Sobairche is Cermna. Is cían taidbsiu a córad. cían ría n-amsir Mac Miled; for ar firu feib adfiadar ro giallad an drong duned. D. Adram Ríg gel gréne cond mo chéille cét rúne; ro sern cach rath cach rige. ro delb díne cech dune. D. 
Gabais Eocho Faeburglas mac Conmail rige Herend. & is e   ro bris cath Luachra Dedad ⁊ cath Fossaid da Gort. & cath Commair Tri nUsce. ⁊ cath Tuamma Drecon. cath Dromma Liathán.Is  and dorochair Smirgoll mac Imbotho meic Tigernmais. Ro slechta   .uii. maige leis. .i. Mag Smerthach la Hu Falge. Mag nAidne ⁊  Mag Luirg la Connachta. Mag nEmir ⁊ Mag Lemna ⁊ Mag Fubna ⁊    Mag Da Gabul la Airgialla. in sein. Dorochair Eochaid la Fiachaig Labrainne mac Smirguill meic Smertho meic Enbath meic  Tigernmais i cath Charmain i ndigail a athar. .   EOcho Faebor na fene. nirbo baegul da díne; ro chaith hua Ébir iarum .xx. bliadan i ríge. Dia láim docer cen lesce Cermna Fáil find a thuicse. ⁊ Imboth hua Ollaig i cath Chommair Tri nUsce. Cath Fossaid dá Gort curad. cath Tuamma Drecon dreman; for Smirgoll cona thuatha. ro bris cath Luachra Dedad. Docer re Eochaid uathmar hua Tigernmais na triathlam; mac Imboth Smirgoll somma i ndebaid Dromma Liathán. Ro slechta leis co slemne .uii. maige certa cuibde; Mag Smerthach la Hú Falgi Mag nAidne. Mag Luirg. Mag Luigne Mag Lemna ⁊ Mag nÉnir Mag Fubna find a forod. ri mac Conmaíl co nglaine ri táeb Maige Da Gabol. La mac Smirguill co n -áne Fiacha Labraind co lleire. docer a fríth a baegul Eochu Fáebor na féine. E. 
Gabais Fiacha Labraind mac Smirguill meic Enboth meic  Tigernmais ríge Herend. Is na amsir tomaidm Fleisce ⁊ Manne  ⁊ Labrainne. Fích cath for fairge fri claind Ébir. Fich cath    Gatlaig i torchair MaFemis mac Echach Faeburglais. Fích cath for    Érnaib do Feraib Bolg i mbale i fail Loch Erne. Iar mbrissiud  in chatha ro memaid in loch .i. Loch dar Ernu uile in sein.  Dorochair Fiacha Labraind i cath Sleibi Belgadain ł la Eochu  Múmo mac Mafemis. o ráter Mumu.
FIacha Labraind láech ní samlaim fri cách leis ro gaet co daith Eocho flaith na fáth Ro thatlaig tria cheilg. i cath Gatlaig gairg mac Eochach inn airm Mafemis ainm n-airg. Gegna lais i cath Ernai aird a chloth; robo deithbir daith. diar memaid in loch. La Mómo nach máeth docer in láech líath; trí ocht mbliadan bláth ro riarad re Fiach. F. 
 Gabais Oengus Olmucaid mac Fiachach rige nHerend. & ro  bris Cath Clere. ⁊ cath Cuirche ⁊ cath Slebe Calge .i. i crích Corco  Bascind for Martiniu ro brissed. Cath Glasse Froecháin i torchair  Froechán fáid. & ro bris .l. catha for Cruthentúaith. & for Firu    Bolg. & da chath déc for Longbardu & .iiii. catha for Colósib. Cath Cúle Ratha i nDesmumain for Marthu. ⁊ cath Cairn Richida  for Marthu béus. & cath Sleibe Cua for Ernu. & cath Ardachaid i   torchair Smirgoll mac Smértha rí Fomore. Is na amsir tomaidm  Locha Oenbethe la Hu Cremthaind & Locha Sailech ⁊ Locha Cassan    ⁊ Murbrucht eter Eba ⁊ Ros Céte la Hú Fiachrach. Ro slechta .uii. maige lais .i. Mag nOensciad la Lagniu. Mag Glinni Dechon    la Cenel Conaill. Mag Cúli Cóel la Cenel mBógaine. Ailmag la  Callraige. Mag Mucrima ⁊ Mag Luirg la Connachta. Mag Luachra  Dedad. Mag ar Caill la Ciarraige Luachra.  Is desin ro chan in senchaid. Oengus Olmuccaid amra. robo rí don roBanba; .uii. mbliadna fo thrí cen tnú. iar marbad Echach Múmu. Maith in rí roga flatha. rias róímid .c. crúadchatha. ri táeb in choicat co rath ro bris for firu Alban. Ro bris da chath déc iar tain. i lLetha for Longbardaib ria nOengus Macha cen baís. cethri catha for Colaís. Cath Clére. cath Cuirche cais. cath Slébe Cailce celtbrais; cath Rois Fraecháin rinnib ga ⁊ cath Cairn Ríchida. Cath Cuili Ratha. cath Cua. for Ernaib ní scel scíathgua; cath Ardachaid ard a bla. i mbíth Smirgoll mac Smertha. Tomaidm .iiii. loch for leth. Loch Oenbethi. Loch Sailech. Loch Cassán Murbrucht mod gle eter Eba is Ros Céte. Ro slecta .uii. maige leis. Mag Glinni Dechon drechdeis; Mag Mucrima monor cían. Mag Cúli Cael Mag nOenscíad. Ailmag Mag ar Caill na clad. ⁊ Mag Luachra Dedad. riasin caemdos co cét rath uile ri Oengus nÓlach. Oengus. 
Dorochair trá Oengus Olmucaid la Enna nAirgdech mac Echach  don Mumain i cath Charmain. . OEngus Olmucaid atbath rod marb Énna mac Echach i cath Charmain cetaib cend i mbatar amrai Herend. Enna ba flaith Fail co fraig é ro dáil do Gaedelaib; eich ⁊ carpait raclos scéith argait i nArgetros. Apraid a aided iar mbuaid for maigib Raigne rorúaid;lstrok la Rothechtaid raen Rossa la mac Máen meic Fergossa. Ba ri Gialchad gualu in gráid. diarbo mac Nuado Find Fáil. ba rí Sirna mac Déin dail ⁊ ba rí Rothechtaid. Ro acht Nuadu nert cen raind, ro smacht slúago síl Bregaind. cid fí féigseng fíal mod ba rí Herend a oenor. O. Iar sain tic díne nUlad ro gabsat rige rubach; leo ro rímed rigda tor. mag Mac Miled a n-oenor. O. Cretem in Trinóit treoda. Rí cach rígroit rodeoda fail baí bias fri cach ler is dias is triar is oenfer. O. 
 Gabais dī Enna Airgdech ríge nHerend. Is leis darónta scéith  airgdide i nArgatros. & dorat do airechaib Herend. & baí .xxuii.    mbliadna i rrige Herend co torchair la Rothechtaid mac Máen meic Oengusa Olmucada i cath Roigne.
Ba rí Rothechtaid dano fri ré da bliadan ar .xx. conid romarb  Setna Airt mac Airt meic Ebir meic Ír do Ultaib i Cruachain do  chommairge a meic .i. Fiachach Finscothaig.
 Baí Setna .u. bliadna i rrige Herend conid romarb a mac iar tiachtain don longais. i Ráith Chruachan.
 Gabais Fiacha Finscothach mac Setna Airt meic Airt meic  Ebir meic Ír meic Míled ríge nHerend iar marbad dó a athar féin. ⁊   do Munemon mac Cais Clothaig a mMumain.
 Bai Fiacha .xx. bliadan i rríge. Scotha fína inna flaith co fásctís i llestraib glaine. Dorochair iar sain la Munemón.
Gabais Munemón rige nHerend fri ré .u. mbliadan Is leis ro  tinscantá munceda óir fo braigtib doene i nHerind .i. muin maíne  .i. maíne fo munelaib. Co n-erbailt de tham i nAidniu.
  Gabais Aildergdóit mac Munemóin meic Cais Clothaig meic Airir Arda meic Rothechta meic Rosa meic Glais meic Nuadat  Declaim meic Echach Faeburglais meic Conmáil meic Ebir meic  Miled. Is na amsir batar falge óir im dóitib. Dorochair la Sín  mac Déin.   ł is la Ollomain Fotla mac Fiachach    Finnscothaig dorochair i Temraig. quod uerius est.
Ollam Fotla mac Fiachach Finnscothaig i rríge iar tain fri re  .xl. bliadan. Is uad ainmnigther Ulaid .i. Olléith ó Ollomain. amp   is leis cetna dernad Feis Temrach. & is aici darónad Múr nOlloman  hi Temraig. & ro gab seisiur dia chlaind ríge Herend cenech eturru.    & éc a óenur atbath ina múr.
Finnachta mac Olloman snechta fína baí inna flaith. Do thám  atbath i mMaig Inis la Ultu. xx. bliadan dó i rríge.
Slánoll mac Olloman ní baí galar inna flaith ⁊ ni fes ca galar  rodnuc. acht a fagbáil marb. sech nir sáe dath. nira lob a chorp.     & tucad a talmain lia mac la Ailill dia fis i cind .xl. bliadan.
Gabais Geide Ollgothach mac Olloman ríge Herend ba binnithir  téta mendcrott ł guth ⁊ amor cach duine inna flaith.
Is leis conróttacht Dún Culi Sibrilli .i. Cenannais. Iss ed tucad  bó cendfind Herend leis. Dorochair tra Fíac la Berngal mac Géde    i ndigail a athar féine.
Gabais Berngal mac Géde rige nHerend. Is na remis luide  ith a Herind ar immad in chocaid. & dorochair iar tain la Ailill  mac Slánuill. Gabais Ailill mac Slanuill iar tain co torchair la  Sirna mac Déin. meic Denuil. Is desin ro chan Ferchertne. OLlom Fotla fechair gal. dororaind Múr nOlloman cetna rí ruanaid lassi ndernad feiss Temrach. .L. bliadan ba ceól bind. baí i n-ardríge for Herind; conid uad fri sáere son. gabsat Ulaid ainmnigod. Gabsat sé ríg réim co nġail for Herind ó Ollomain; da cét .x. mbliadan balc tnú ni thuthchid nech eturru. Fínnacta Slánoll co rath. ⁊ Geide Ollgothach; Fiacc. Ailill armgáeth co rrath. ⁊ in badblaech Berngal Ba hOllom ardu can ail. mac féig Fiachach Finscothaig uasli cach rí rígda a drech do chlannaib Ír meic Miled. Mórchland Rudraige rad ngle. curaid chroda Chraebruade; asa inud úall ros gab iss é ciniud Olloman. O. Labraid Longsech lór a lín. ro hort Chobthach i nDind Rig; co slúag láignech dar lind lir. dib ro hainmnigthe Lagin. Eocho Mumo mó cech breis. rí Herend mac MaFemis. is uad ainm Muman cen mair. ainm Ulad ó Ollamain. O. 
Sirna tra mac Dein meic Demail meic Rothectaid meic Maín  meic Oengusa iss e ro scar flathius Ulad ri Temraig. & is é ro   diglastar Rothectaid mac Maín senathair a athar forro. Is é in    Rothechtaid ro marbsat Ulaid i fill hi Cruachain. Dorochair Berngal la Sírna mac Dein ind sin. maróen ⁊ Ailill. ⁊ dorochair  leis Ailill iar tain. Is é Sírna baí .c. bliadan i cocud for Ulto.  Gabais ríge iar tain. is é ro bris cath Aircheltra for Ulto. ⁊ cath  Sleibe Airbrig. ⁊ cath Cind Duin i nAsul. ⁊ cath Móna Foíchnig la    Hú Falge for Martinu ⁊ for Érnu. Is na amsir slógad ar tus i  nHerind. & is na amsir cath Móna Trogaide i Ciannacht .i. Lugáir  mac Lugdoth tuc leis Fomórchu dar Herind.
Ro thinolsat fir Herend do chath fri Lugáir co Móin Trogaide.  In tan batar oc slaide in chatha dofurmi tám forro co n-apthatar     fir Herend and. ⁊ co n-erbailt and Lugóir ⁊ Ciasarn rí Fomorach. & rí Herend Sirna.   Acht atberat araile eólaig  is i nAlind dorochair la Rothechtaid Rotha mac Roain. quod  uerius est.
Is do hein ro chan in file so sís. SIRna sáeglach sáer in flaith .l. ar .c. bliadan bithmaith; a sáegol fo chorthair cain. co torchair la Rothechtaid.ł Tomaidm Scirtige na ré. ⁊ tomaidm Duailte. na ré ro mebaid immach Níth nemide nemannach I n-amsir Sirna meic Déin. tinscanad slogad slatréid; ruc cách de chrích Mide immach fri huct fine Fomorach. Ro fích Sirna srethaib ga. cath Cind Dúin. cath Aircheltra. cath Mona Foichnig fáth bil na da chath i Sléib Airbrig. Airdairc and in cath aile ro gniad for Moin Trogaide; i torchratar na tolaib fir Hérend is Fomóraig. Ro thuitt Lugáir mac Loga ic imthríall na himgona. ⁊ Ciasarn cen trot tra. maith is nirb oll la Sirna. S. 

Cath Móna Trógaide tair i torcratar Fomóraig; hé dorat con tulaig thind. Lugóir mac Lugdach Lamfind. De atá Moin Trogaide tend. trogaide aitte óc nHerend ⁊ Fomorach tall tra. cen imbualad n-ardchatha. C. In sluag tánic don chath chlé. cechtar de na da lethe; nirid gonsat gai gaile marba for Moin Trogaide. Ciasarn mac Dorcha co ndath. ba rí fine Fomorach tánic dar Mumain ammaig ra Lugair i cúic cathaib. Cath Luachra. cath Clare cain. cath Samna. cath Cnuicc Ochair; in cuiced cath can chaire. cath mór Móna Trogaide. C. 
 Dorochair tra Sírna la Rothechtaid i nAlind. Baí Rothechtaid Rotha .uii. mbliadna i rrige nHerend coro loisc tene geláin i nDún  Sobairche. Is leis arricht carpat cethri n-ech i nHerind ar tús.
Gabais Ellim Ollfínsnecta ríge Herend oenbliadain co torchair  la Giallchath mac Ailella Olchaín meic Sírna.
  Gabais Giallchath ríge fri ré .ix. mbliadan tuc giall cach cóicfir a mMumain Co torchair i mMaig Múade la Art Imlig mac  Ollfínsnechta.
Gabais Art Imlig ríge Herend da bliadain déc. & ro classa .uii.  ndúine leis. Conid romarb Nuadu Find Fáil mac Giallchatha.
 Baí Nuadu Find Fáil .lx. bliadan i rríge Herend. Dorochair la Bress Nuado Rí mac Airt Imlig.
Gabais Bres rige ⁊ ro bris ilchatha for Fomóri co n-erbailt i  Carn Chonlúain.
Eochu Apbthach de Chorco Laigde oenbliadain i rrige iar tain.     tám cach mís inna flaith .i. da thám déc sin bliadain. Dorochair Eocho la Find mac Blatha meic Labrada Condilg meic Corpri  meic Olloman Fotla. ł combad de thám atbailed.
Gabais Find mac Blatha ríge fri ré .xx. bliadan co torchair la  Setna Innarraid mac Bresse a mMumain. Setna Narrad mac     Bresse iss é toísech dorat chrod d'amsaib i nHerind .i. Innarrad. Baí .xx. bliadan i rrige Herend co torchair la Simón mBrecc.
Simón Brecc mac Aedain Glais meic Nuadat Find .ui. bliadna   i rrige Herend. Co torchair la Duach Find mac Setna Innarrad.
Duach Find .x. mbliadna conid romarb Muridach Balgrach mac    Símoin. ł
Muridach mí ⁊ bliadain dó i rrige co torchair la hEnna nDerg  mac nDuach.
Enna Derg dá bliadain dec dó i rrige co n-erbailt de thám i  Sléib Mis co sochaide móir imme.
  Lugaid Iardond mac Énda .ix. mbliadna i rríge co torchair la Sírlam i rRaith Clochrain.
Sírlám mac Find .xiii. bliadna i rrige conidro marb Eocho  Uairchess mac Lugdach. Rosaiched a lám lár ⁊ sé na sessom.
Eocho Úairches dí bliadain déc i llongais for muir. is aire    atberar Úairches de. for innarba ro bai ó Sirlám. Dá bliadain déc aile dó i rríge co torchair re maccaib Congail meic Lugdach  Cál .i. Eochu ⁊ Conaing Becfiaclach. Atá debi ocna senchaidib  immon dísseo. las torchair Eochu Uairches .i. Eochu Fiadmuine   & Conaing Bececlach. Atberat araile is mac do Chongal Eocho ⁊    is mac Duach meic Muridaig meic Símoin in Conaing Bececlach. & iss inund mathair dóib ⁊ in tEochu Uairches mac Lugdach.
Eochu ⁊ Conaing coic bliadna i comflaith indara leth d'Eochaig   ⁊ in leth aile do Chonaing .i. in leth tuascertach do Chonaing.  Dorochair Eocho Fiadmuine la Lugaid mac Echach Uaircheis.
Lugaid .uii. mbliadna co torchair la Conaing mBececlach.
Conaing Bececlach .x. mbliadna dó i n-ardríge na Herend. Is  aire atberthé Bececlach uair ni thánic úair n-ómain ł ecla dó  ríam. Conid romarb Art mac Lugdech.
Art mac Lugdech meic Echach .ui. bliadna i rrige Herend Co    torchair la Duach Ladraig mac Fiachach Tolcgraig. ⁊ la Fiachaig feisen.
Ailill Find mac Airt .ix. bliadna i rrige co torchair la Argatmár   ⁊ la Fiachaig ⁊ la Duach mac Fiachach immalle.
Fecta cath eter Argatmár ⁊ Fiacha Tolcrach i nÓenuch Thalten.    co rroímid for Argatmár. Fechta cath eturru i mBregaib co torchair Fiachra Tolcrach sin chathsin.
Tinolait fir Muman iar sein im Echaig mac Ailella Find ⁊ im  Lugaid mac Echach Fiadmuine ⁊ im Duach Ladrach co síl Herimóin.  ⁊ innarbsat Argatmár dar muir ri ré .uii. mbliadan.
 Eocho mac Ailella Find frisin resin i rrigi Herend co toracht  Argatmár dar muir ⁊ co nderna síd ri Duach Ladrach co torchair  leo Eochu i nOenuch Áne.
Argatmár .xxx. bliadan iar tain i rrige co torchair la Duach  Ladrach ⁊ la Lugaid Laídech. mac Echach
 Duach Ladrach i rríge iarum .x. mbliadna conid romarb Lugaid Laídech.
Lugaid Laídech .uii. bliadna dó i rríge co torchair la Áed Ruad  mac Bóduirn meic Argatmair.
CID dia tá Emain Macha. Ni handsa. Trí ríg bátar for Herind    i comflathius. Do Ultaib dóib .i. Dithorba mac Dimmáin a hUsniuch Mide. Aed Rúad mac Báduirn meic Argaitmair a Tír   Aeda. Cimbaeth mac Fintain meic Argatmair a Finnabair Maige  Inis. Doniat córa iarum na rígsin. ł .uii. mbliadna cach fir dib i  rríge. Trí secht mbliadan Rátha eturru .uii. ndruid .uii. filid    .uii. n-ócthigirn. Na .uii. ndruid dia rímsad tria brictu. Na .uii. filid dia nglámad ⁊ dia n-erfuacra. Na .uii. toísig dia guin ⁊   dia loscud meni fácbad in fer díb in ríge i cind .uii. mbliadan. Co  comet fir flatha .i. mess cacha bliadna ⁊ cen meth rúamna cech  datha ⁊ cen mna d'écaib de banaidid. Timchelsat teora cúarda     cech fir díb i rríge .i. lxui. Aed Ruad trá atbath díb ar tús .i. bádud ro báded i nEs Ruaid. ⁊ co tucad a chorp issin sídsin. Unde  Síd nÁeda ⁊ Ess Rúaid. Ní fargaib in tAedsin claind acht oeningen  .i. Macha Mongrúad. a hainmside. Conattaigside sel a hathar don  ríge. Atbert Cimbaeth ⁊ Dithorba ni thibertaís rige do mnaí.    Fechta cath eturru. ⁊ maidid in cath re Macha. Dorumalt .uii. mbliadna i rrige. Dorochair Dithorba i Corund foíside.
 Forácaibside cóic maccu maithe .i. Baeth. ⁊ Bras. Bétach ⁊   Uallach ⁊ Borbchas. Conatchetarside ríge. Atbert Macha na  tibred dóib ar ní ó ráthaib tuc. acht a rroí chatha ar écin. Fecta    cath eturru. Brissis Macha in cath for maccaib Dithorba. Co fargaibset ár cend aicce. Coro chuir iat ar innarba iar tain i  ndíthrubaib Connacht.
Tuc Macha iar sain Cimbaeth chucci do chéile di. ⁊ do thaisigecht  a amsaige imme. O ro batar oentadaig trá Macha ⁊ Cimbáeth    luid Macha do íarair mac nDithorba i rricht chlaimsige .i. táes secail ⁊ rota ra comled impe. Conos fuair i mBairind Connacht.  oc fune tuirc allaid. Iarfaigit na fir scéla di. ⁊ innissidsi dóib.   ⁊ doberat biad di con tenidsin. Atbeir fer díb is álaind rosc na  calligi. óentaigem fria. Nos beirside leis fon caillid. Cenglaidsi    in fersain a llus nirt. ⁊ fácbaid é sin chaillid. Ticsi doridisi don tenid. Cade in fer dachoid latt ar siat. Mebol lais ar si tiachtain   chucaibsi ar n-oentugud fri claimsig. Níba mebol ar iatsum ar  dogenamni uli a cetna. Nos beir cach fer fon caille. Cenglaidsi  cach fer díb ar niurt. & nos beir i n-oenchengul lé iat co hUltu.     Asbertatar Ulaid a mmarbad. Nithó ar sisi. ar is coll fír flatha damsa. acht a ndoirad fo doíre ⁊ claidet raith immumsa. corop  hí bas primchathir Ulad co brath. Coro thóraindsi dóib in dún   cona heo óir imma muin .i. Emuin .i. eo muin .i. eó imma muin  Macha.
 Cóic bliadna ar .cccc. ria ngein Christ. & .l. bliadan aile ar .cccc. ł ó gein Crist co turscur Emna Macha dona tri Collaib iar mbrissiud  chatha Achaid Lethdeirg i Fernmaig. i torchair Fergus Foga mac  Fraichair Fortren tiugflaith Ulad. i nEmain Macha. Is dó sin  ro chan in suí senchasa. A Emain idnach óebind asa fidrad adfeidim. is mór ndíne dit gualaind ro gab ríge for Herind. A suidech úabair ethrach. na ruirech ruanaid rathmar; at clúm claisse co clothblad a múr masse meic Cathbad Ba cathir cairptech curad. tailach airgnech nac umal; bát tain techúaibrech taiged. la slúag n-etualngech Ulad. O ratchloss fó chlú domurni. rotchloss co Troí tar taburm; lonaichi múaid don Moduirn. la ingin Ruaid meic Baduirn. Da mbátar na ríg rádim. fri fátal fír adfedim; ba drongdáthius drong ndígaind dia mboí comflathius for Herind. Is ferr tuirem na rígsain. sel for suidig na slógsain; sluindem tre glanband nguidech. anmand na ruirech mórsain. Mac Dímain ba deilm ndindgna. art co fíraib feidm febda; gai fris fri sidcolba samla. diarbo ainm Dithorba delbda. Ruad mac Baduirn ba d'Ultaib. nuall cach glanuill co cintaib; nirb ingáeth ar aí in chentair. cid Cimbaeth mac Fintain. Flathius Fúait foentait córaid. for óraib iar cuairt cáemil nirbu chlé fri recht fianna ré secht mbliadna cach oenfir. Ataigtis ratha airib. secht n-airig ata inir; ba dluth re recht remib. sech ndrúith ⁊ secht filid. Im fír flatha do chomol. cech ríg fri ratha rogud; im síd gen úath. go mbíd cach tuath fo torud. Trebsat Temair tírig. trí rígfir forsnar roemid; timchellsat flaithius Fotla. trí cuardda cach oenfir. Bá marb Rúad réided chrecha. huall betha badb cach catha; ni fargaib na inud nech dia chiniud acht Macha. Macha go n-úaill go n-aéitid. ingen Ruaid rád co n-étid; gabais dar díne dedeng. rige nHerend ar écin. Nidat roí in rígraid ratha. na amsir firglain flatha nirbo buaid fo broi bratha. conda roín a rroí chatha. Tuc cucci in finnael fallais. Cimbaeth gan churu commais. cóic meic Dithorba ind indailt. ra himmacht for longais. 
Cimbaeth trá cétflaith Emna Macha .xxuiii. a flaith. i nEmain    atbath Cimbaeth.   Cimbaeth cleithe n-óc nEmna ro gab tír torach Temra; cele Macha méit ualle cond catha na Craebruade. Cia ro class la Macha múaid. la ingin n-aird nAeda Ruaid; Emain etraith orba laech ba hé a cetflaith Cimbáeth. Cluinet senchaide for selba. a Ultu ána Emna anmand for ríg rointe tor o Chimbaeth co Conchobor. Cimbaeth mac Fintain don Maig. Eocho Emna Eolochair Umanchend mac Corrain caín Conchobor Rot mac Cathair.ł Fiacha mac Feidlimthe fó. ⁊ Dáire mac Forgo; Enna mac Ratha ní rom. ⁊ in Fiac mac Fiadchon. Findchad mac Baicc asa brí. Conchobor Mál mac Futhi; Cormac mac Loíthig ros gab la Mocta mac Murcharad Eocho mac Dáre din róth. Eocho Salbuide mac Lóc; Fergus mac Leite co rath. Conchobor cáem mac Cathbath. Cethri chet bliadna brassa adfét cach suí senchassa; fot a flatha na fer ngaeth. ó Chonchobur co Cimbáeth. C. Macha diarbo Themair tech. las class Emain étualngech ro dedaig díne na láech reraig ríge ria Cimbaeth. C. Cethri chét coíca bliadna. adfét cach suí saerchialla cia nós fegaid fri gním gaeth. cor genair Crist iar Cimbaeth. C Fergus Foga fubaid gail. tiugflaith Ulad i nEmain. cóiced rí déc dedail dron. gab Emain iar Conchobor. Cath tri Colla for Fernmaig iar tiachtain dóib a Temraig. i ngáet iar cloithib a chiúil Fergus mac Froichir Fortriúin. Fás Emain Fáil niros corb. marbtha rí rointe rígborg; ré .ui. mbliadna bil ón chath chían co cretim. .IX. cét mbliadna cen bunad re. ráid fri cialla Craebrúade. co Fergus Foga ba laech o baí cing co mbae Cimbaeth. C. Dia mbai Macha milib láech. i Temraig ⁊ Cimbaeth; do thuaith Temra tír iar sein. cia díb diarbo chomamser. Ó amsir Nuadat Find Fáil. co hamsir Ugaine Máir; ro chlóe i ngediu cach smacht. co mbuí Heriu i córadacht. Duach Ladrach lethan gair athair ind Echach Buadaig; ba hé cen gormríge gáeth. ba comdine do Chimbaeth. .C. Diar ort Labraid luithe sleg i nDind Ríg for Cobthach Cael Breg; lll. bliadna ní báeth. ba céim ciana iar Cimbaeth. C. 
Is é in Cimbáethsin tra ro ail Ugaine Már mac Echach.
 Macha im baí .uii. mbliadna i flathius iar Cimbáeth co torchair    la Rechtaid Rigderg mac Luigdech meic Echach meic Ailella Find meic Airt meic Lugdech Lámdeirg meic Echach Uairches.
Gabais Rechtaid Rigderg rige Herend .xx. bliadan conid romarb  Ugaine Mór dalta Cimbaetha ⁊ Macha. Is é ro marb Rectaid  Rigderg i ndígail a mummi.
 Iar sin tra scristair flathius Ulad o Themraig.
Gabais Ugaine Mór mac Echach Buadaig ríge Herend ⁊ Alban   ⁊ co Muir nIcht. & tuc ingin ríg Franc do mnaí .i. Cessair Chrothach  ingen rig Franc. ⁊ ruc sí coiciur ar .xx. do chlaind dó .i. da mac ar  .xx. ⁊ teora ingena. Atberat araile co ngabad Ugaine rige Europa     uile. & rannais Herind i cóic rannaib fichet .i. Cobthach Cael Breg i mBregaib. Cobthach Murthemni i mMurthemne. Loegaire Lorc i  Life. Fuilliu i Feib. Ailbe i mMaig Ailbe. Roigne i mMaig Roigne.  Cingiu i nArgetros. Nár i mMaig Náir. Narb i mMaig Nairb. Faife   i mMaig Femin. Tairr i mMaig Tharra. Tríath i mMaig Threithniu.  Mál i Clíu Máil ł Sen i Clochair. Bard i Clúain Corco Óche. Fergus Cnai i nDesib Tuascirt Oce i nAidniu. Máen i mMáenmaig. Sanb  i nAíu. Eocho hi Seólu. Corand i Corund. Laeg i lLine. Lathar i  lLatharnu. Marc i mMide. Muiresc i mMaig Murisce. Baí trá  Heriu forsin raindsin tri chét mbliadan co tancatar na cóicedaig    .i. Conchobor ⁊ Cú Ruí ⁊ Eochu mac Luchta ⁊ Ailill mac Mata. Is do sin ro chan in senchaid. UGaine uallach amra uas bruig buadach Banba; randsat a chlanna go cert i cóic ranna ar fichet. Cobthach Cóel Breg for Bregaib. Cobthach Murthemne medaig; Lóegaire Lorc i lLifi. Fuilliu i Féib nir chlithi. Náirne i mMaig nemnech dú. Fer Rogen i Roigniu. Tarrus i mMaig Tharra fri nú. ⁊ Triath i Treithirníu; Sine i lLuachair luaded gle. Bard i Cluanaib Corc Oige Fergus Cnai i crích Déise. Ord i nAidne ardglese; Móen i mMóenmaig go méit nirt. Sanb i mMaig Aí airdairc. Muridach Mál i Clíu Máil. Eochu i Seólmag seol saergraid; Lathru for Latharnu for leth. Mairc for Mide Mac Miled. Laeg i lLiniu lígda a dath mac Ugaine meic Echach; randsat in tir ro techt. na da rigset ar fichet. Áine. Faífe find a ngné. Mairisci for Maig Murisce. alle imgela fó llí teora ingena Ugaini. Sé ranna Herend anall. dia mboí oc Tuathaib De Danand; iar sain ro rímed fond Fáil ra Maccu Miled Espáin. Rand trí n-ua nDagdai ro leth. ⁊ rand tri n-úa Miled. rand Sobairche ⁊ Cermna find. boí .c. mbliadan ar Herind. Rand na coicedach mc cuill. rand Moga Nuadat ⁊ Cuind; uaisliu cach rand uair ba rí. ros rannsat meic Ugaini. U. Trí chet bliadan buan ind ail. go tancatar coicedaig; coiced gan chredim i crí randsat Herind Ugaini. U. Ni fuil a síl sontach se. acht Cobthach ⁊ Loegaire; go Tibir toglaig Nath Í; cinid fodlaig Ugaini. U. Eochaid hua Flaind fuair cach recht. ro fúaig in senchass sáerchert; suí go sodithdaib ségda bí. sil Cobthaig meic Ugaini. U. 
Docer Ugaine la brathair féin .i. la Bodbchad mac Echach i  Telaig in Choscair i mMaig Maireda i mBregaib.
Ni fargaib trá nech de chlaind Ugaine claind acht Cobthach  Cael Breg ⁊ Laegaire Lorc. & da ingin forfacaib Fergus Cnai .i.    Maer ⁊ Medan .i. Maer mathair Echach meic Lucta. ⁊ Medan rod n-alt
Sed hoc esse uerum temporum longitudo non patitur.
 Is o Chobthach tra cetheora fine Temrach .i. Colmán. ⁊ Aed  Sláne. Conall ⁊ Eogan ⁊ teora Connachta. ⁊ noí trichait cét in   cach raind. & .ix. trichait cet Airgiall ⁊ .ix. trichait cet na nDési. ⁊ Fothairt ⁊ Éraind ⁊ Albanaig ⁊ Dál Ríatai & Dál Fiatach .i. rigrad  Ulad. Baí Cobthach .l. bliadan i rrige Herend ⁊ ro marb húa  a brathar é .i. Labraid Longsech.
Loegaire Lorc im féin is é ro gab ríge nHerend iar nUgaine Mór    coro marb Cobthach Cael Breg é tria mebail. & dano ro marb  in Cobthach cetna a mac in Loegairesin .i. Ailill Áne. & ro innarb  Labraid Longsech mac Ailella meic Loegaire Luirc dar muir. co  nderna síd fris. i cind tríchait bliadan ⁊ co tarat coiced Galián  dó .i. Lagin. Is ó sein ille atá cocad eter Leth Cuind ⁊ Lagniu.
  Dorochair tra Cobthach Cael Breg i nDind Ríg ⁊ xxx. ríg imbi adaig notlac mór la Labraid Longsech i ndígail a athar ⁊ a  senathar. ł .uii. mbliadna ⁊ ccc. bliadan ond aidchisin cossin aidche  inro genair Crist i mBethil Iuda.
Gabais Labraid Longsech ríge nHerend fri ré .xix. mbliadan.     Baí digal for clainn Cobthaig i n-amsir Labrada Longsig. Co torchair Labraid la Melge Molbthach mac Cobthaig.
Gabais Meilge ríge Herend. Is uad ainmnigthir Loch Melge i  Corpriu. In tan ro class a fert is and ro mebaid in loch fo thír.  Dorochair Melge la Mac Corb mac meic Labtada a mMumain.
  Sé bliadna do Mac Corb co torchair la hOengus Ollam hua Labrada.
Oengus Ollam .xuiii. i rrige Herend co torchair la Irireo mac  Meilge.
Gabais Irireo mac Melge rigi fri re .uii. mbliadan co torchair i     nUltaib la Fer Corb mac Moga Corb. Dorochair Fer Corb la Condla Cáem mac Iarireo.
Conlaeth .iiii. bliadna co n-erbailt i Temraig.
Ailill Casfiaclach mac Conla .xxu. i rrige Herend conid romarb  Amadir Flidais Foltchaín.
 Amadir mac Fir Chuirb .u. bliadna i rrige Herend co torchair la Echaig Altlethan.
 Eocho Altlethan .xi. co torchair la Fergus Fortamail.
Fergus Fortamail .xii. co torchair la Oengus Turmech Temrach.
Oengus Turmech tra is aice conric cairdes Sil Cuind ri Dál Riatai    ⁊ Dál Fiatach. Enna Airgdech mac Oengusa Turbig is uad Sil Cuind. Fiacha Fer Mara im is uadside Eraind ⁊ Albanaig ⁊ Dal  Fiatach. Oengus Turmech doringni fria ingin tria mesca in Fiacha.  Coro laad i nnoid oenseched for muir é o Dún Aignech co slonnud   meic ríg .i. bratt corcra co cúaich óir. Conos fuaratar iascaireda i    Tráig Brenaind fona fiachaib. Conid desin ro lensom Fiacha Fer Mara. Ocus gabsat a chland ríge Herend ⁊ Alban .i. Eterscél    Mór hua Iair. is é ro marbsat Lagin i nAlinn. & Conaire Mór mac  Etersceóil. & Conaire mac Moga Lama. clíamain Cuind .i. athair  na tri Carpre .i. Corpre Musc a quo Muscraige. ⁊ Corpre Baschaín    a quo Corco Bascinn. & Corpre Rigfota a quo Dál Riatai.
Baí Oengus Turbech .lx. bliadan i rrige Herend co n-erbailt i  Temraig.
 Gabais Conall Collomrach ríge Herend co torchair la Niaid  Segamain.
 Nia Segamain .uii. mbliadna i rrige co torchair la Énna nAignech.
Enna Aignech .xxuiii. i rrige Herend Co torchair la Crimthand  Coscrach.
Crimthand Coscrach .iiii. bliadna co torchair do láim Rudraige.
Rudraige tra mac Sithride is úad Dal nAraide. ar is iatside    firUlaid Emna .i. Clanna Colmáin meic Fiachach Finscothaig inna  fírUlaid. Ro gabsat .xxu. díb rige Herend. Dáig is iat tri sáeir  Herend. Cond. Araide. Eógan. Unde Eochaid  Trí sáeir Herend arcanar sluaig Arad co n-aíb Ulad; Cond dan ceóladart Codal ⁊ Eoganacht Muman.,ł 
Rudraige trá mac Sithride senathair Conaill Cernaig meic Amairgin  ⁊ Fergusa meic Róig. Atberat dano araile is Conchobor mac  Cathbath meic Rosa meic Rudraige. secundum alios autem Conchobor     mac Cathbad meic Rosa meic Fergusa Fairge meic Nuadat Necht.
Cech roí ro reraig Rudraige for Herind ro suidig Fergus a chlaind  foraib a nnirt chatha .i. Cuir cc ⁊ Ciarraige ⁊ Conmaicni.
Is dósin ro chan Senchan Tórpeist. RO fích Fergus fichit catha co cumnigi la fiansa feirt oc saigid cheirt ba Rudraigi. Rudraigi rí reraig Herind co taedenaib. noí ndeich mbliadan boí i rrigu for Gaedelaib Cech roí reraig co rruadchathaib cen chridenas; cotgab iar fír ros lín Fergus dia finichas. Fích cath Curchu. cath Luachra laechdu Fellubair .uii. catha i Cliu in t-octmad friu i nGlendamain. Cath Sléibe Mis. cath Boirni buaniu comramaib fichthai Commuir mac Roig teoraib roaib rogmaraib Ro fích cath Réin i Fertáis Milige cath Aí úair la cath cruaid Cuile Sírinne. A dó for tráig i mbáid ríga co rrobáni. cloith roclossa Rossa meic Róig Rodáini. R. 
Baí trá Rudraige .lxx. bliadan hi rrige co n-erbailt do thám i  nArgatglind.
 Gabais Fintait Már mac Niad ríge Herend .iii. bliadna co torchair la Bresal Bodíbad mac Rudraige.
Bressal Bódíbad .xi. bliadain i rrige Herend. Tánic díth do   díth do búaib conna térna díb acht tarb. ⁊ samaisc i nGlind  Samaisce. Dorochair Bresal la Lugaid Luaigne mac Fintait Máir.
 Lugaid Luagni. .xu. bliadna co torchair la Congal Cláringnech mac Rudraigi.
Congal Claringnech .xui. Co torchair la Duach Dalta Dedad.  Baíside .x. bliadna i rrige conid romarb Factna Fathach.
Fachtna Fathach .xxu. bliadna co torchair la Echaid Feidlech.
 Eocho Feidlech dá bliadain déc. Éc atbath i Temraig.
Eocho Airem brathair Echach Feidlig .xu. Siugmall ro loisc i  Fremaind.
Eterscél Mor mac hui Iair d'Ernaib Muman .u. Co torchair la   Nuadait Necht.
 Is hí seo tra amser inro génair Crist mac Dé bí do thessargain in chiniuda doendai.
Na coicedaig iar sein .i. Conchobor mac Factna. Corpre Nia  Fer. Tigernach Tetbannach. Cú Ruí mac Daire. Ailill mac Mátach.
Nuadu Necht de Laignib iar sein dá ráthe co torchair la Conaire i    cath Clíach i nHuib Dróna.
Conaire Mór mac Eterscéoil .lxx. i rríge Herend Co torchair i  mBrudin Da Derga. ł combad and so na coicedaig.
 Lugaid Ríabderg .xxu. bliadna Co torchair ma chlaideb fein  di chumaid a mná.
 Conchobor Abratrúad bliadain co torchair la Crimthand. Is é in Lugaid ł Ríab nDerg dorónsat tri meic Echach Feidlig ra  síair .i. re Clothraind. & dano daróne in Lugaidsin mac ria mathair  fein .i. Crimthand mac Lugdech rí Herend. Is é dochoid in n-ectra  a Dún Chrimthaind re Náir bansídaige co mboí coicthiges for mís    and. Co tuc seotu imda leis. imon carpat n-órda. ⁊ imon fidchill óir. ⁊ imon cétaig Crimthaind. Co n-erbailt iar tiactain immuig  i cind coícthigis ar mís.
 Gabais Corpre Cattchend ríge Herend .i. athair Moraind. cóic  bliadna co n-erbailt.
 Feradach Fechtnach mac Crimthaind .xx. bliadan i rríge Herend. Éc atbath.
Fiatach Find o tát Dál Fiatach .iii. bliadna i rríge Herend. Coro  marb Fiacha Findolaid.
Fiachu Findolaid .xuii. bliadna co torchair la Ellim mac Conrach.
  Ellim .xx. bliadan iar marbad Fiatach Findolaid dó. Térna Eithne Imgel ingen rig Alban tar muir. & si torrach conid tair  ruc Tuathal mac Fiatach. Ro alt .xx. bliadan tair. & tanic a  mathair leis tairis gabais Inber Domnand.
 Ocus lotar díbergaig Herend na comdáil and .i. Fiachra Cassán ⁊    Findmall .dccc. láech bá sé a llín ⁊ doberat ríge dó fo chetóir. & brissis .xxx. cath for Ultu. ⁊ xxuii. catha for Laigniu. ⁊ xxxuiii.  catha for Mumnechu. & xxuiii. catha for Connacta. Conid a  .xxiii. ar cét uile.
Darónad feis Temrach leis iar sin. Tancatar fir Herend mnaaib    maccaib ingenaib and. Ro gab Tuathal rátha gréne ⁊ ésca ⁊ cacha cumachtai fil i nnim ⁊ i talmain. Ciamtís comneirt cóicedaig  Herend connabtís comcheirt cóicedaig Herend ri claind Tuathail   Techtmair acht ríge dia chlaindseom co bráth.
Is é Tuathal Techtmar tuc bórama a Lagnib i n-inad marbtha    a da ingen .i. Fithir ⁊ Dárfini. .i. Eochu Ancend rí Lagen tanic co rruc Dárine leis ar tús. Atrubratar Lagin ferr in ben forfacbais.  Atbert Eochu abramni ol se éc na mná thucsamar. ⁊ tabram in  mnai aile. Doronad amlaid. Tucastar Fithir iar sin. Amal    atchondaircside a síair atbath do náire. Marb Darfine dia    cumaidside. Luid Tuathal i lLaignib. ⁊ tic Eochu na thech. Conid  and sin ro naisc Tuathal in bórama .i. Trí choicait cét bó Tri  choicait .c. mucc. Tri coícait .c. lend. Cách díb a bliadain. Da  fichet ríg rosfuc ó Thúathal co Finnacta mac Dunchada meic Aeda  Slaine.
 Finnacta ros maith do chind nimi do mMo Ling Luachra co n-erbairt Mo Lling.  Fínnachta for Uíb Néill co féin immos romra racht is í in bárc forsin tuind is í in tond forsin trácht. 
Coro chairig Adomnán co n-erbairt. Indiu cia chenglaid chúaca in rí crínlíath cen déta. in búar ro maith do M'Ling deithbir don cing nis n-éta. 
 In bórama tra i trí no rainté .i. trian do Chonnactaib. & trian  do Airgiallaib. Trían do ríg Temrach ⁊ do Chlannaib Néil.ł
Dorochair tra Túathal i nDál Araide i mMónai in Chatha tria  thangnacht bale assa mbructa Olor ⁊ Olarba. la Mál mac Rochride  la ríg in Chóicid iar forbu .x. ar .c. i ríge. Tricha bliadan im dó i rríge Herend.
Gabais Mál mac Rochride ríge Herend fri re .iiii. bliadan co  torchair la Feidlimid Rectaid mac Tuathail Techtmair i ndígail a  athar.
 Feidlimid Rechtaid mac Tuathail Techtmair & mac Báne ingine Scáil dia tá Cnocc Báne la Airgiallu .i. Is and ro adnacht Is   leis ro class Ráth Maige Lemna for Ultu. Deich mbliadna dó i  rríge Herend co n-erbailt.
Cathair Mór mac Feidlimid coica bliadan co torchair la fein    Luagni i Temraig.
Cond Cétchathach cóic bliadna xxx. ł .xx.   co torchair  la Tipraiti Tirech ríg Ulad. i Túaith Amrois.
 Conaire Cáem .uiii. bliadna. Co torchair la Neimed mac Srabcind.
Art mac Cuind .xxx. bliadan i rrige Herend co torchair i cath    Mucrama la Lugaid Mac Con. Lugaid Lága dano ⁊ Ligurne Lagnech ro imbriset láma for Art.
Lugaid Mac Con .xxx. bliadan coros innarb Cormac hua Cuind.  Co torchair don goth Néit iar tain la Ferches mac Commain.
 Fergus Dubdetach oenbliadain co torchair i cath Crinna la    Cormac mac Airt meic Cuind.
Cormac hua Cuind .xl. bliadan co n-erbailt i tig Clettig iar  lenamain cnáma bratain ina bragit. ł it siabra ro n-ortsat iarna  brath do Maelcend.
Eochu Gunnat oenbliadain co torchair la Lugaid.
 Corpre Liphechair .xuii. bliadna. ł xxui. co torchair i cath Gabra la Senioth mac Cirb de Fothartaib.
Na Fothaid óenbliadain co torchair Fothad Cairptech lasin   Fothad Airgdech. Dorochair dano Fothad Airgdech i lLine i cath  Ollorba.
 Fiacha Sroptine .xxxi. ł xxxui. Co torchair lasna tri Colla i cath Duib Chommair.
Colla Uais .iiii. bliadna coro n-innarb Muridach Tirech
Muridach Tirech .xxx. bliadan co torchair la Caelbad mac Cruind  Ba Druí uas Dabull.
  Oenbliadain do Chaelbad mac Cruind. Co torchair la Eochaig Mugmedon.
Eochu Mugmedon .uii. mbliadna co n-erbailt i Temraig.
Crimthand mac Fidaig .xui. Co torchair la Mongfind la derfiair  féin.
 Niall Noígiallach .xxui. co torchair la Eochaid mac Ennae Cendselaig ic Muir Icht.
 Nath I .xxiii. co n-erbailt ic Sléib Elpa iarna béim o thenid  saignén.
Is do amseraib ⁊ do aidedaib na rígsain ro chan in senchaid .i.    Gilla Coemain. Heriu ard inis na ríg  magen molbthach ⁊c.
