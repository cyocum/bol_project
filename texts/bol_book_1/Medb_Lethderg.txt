 Macc Moga Corbb celas clú cun feras crú dara gáib; ail uasa ligi ba líach ba slaide chlíath dar Clíu Máil. Mo rígan ni ráided góe ba deil ba bróe ri cech n-airc; dubidir ri bran a brae gerithir a gae ri ailt Gilidir a chness ra hael ar óen co tiagmais ar cae. airddithir a scíath ri scál sithithir a lám ri lae. Forc rí Herend trognaib tríath ra chodnaig scíath ri cach sceo; erca brech biathais dia bir riachais ar fir in cach gleo. Secht catha ra láe ma thir imráe díb mar cach n-ailt; cá cath dib ingnad in bét nach dingbad cét in cach airc. Tri catha Atha Find Fáil. cath Átha in Scáil ba scae ráen; cath Fosta ba forrach niad. focer ra triath Maige Máein. Cath Glasse Críche ra chlóe nithe dia mbae bretha ar báig; cath Bernais rabert in Cú ra thairbir a chlú crú fá gáib. Ra chóssain da arm a thír dar marb ríg narbo lac cosnam Galián gignis fích ba dirsan díth arin mac. M. 
Medb Lethderg ingen Chonáin Chualand is í ro chan in marbnadsa.  ic sádud na cloiche fil fora lige. i Sleib Suide Chon Corbb. La  Fedlimid Rectaid im athair Cuind Cétchathaig ro marbad Cú  Chorbb mac Moga Corbb i cath. & ra foí in Medbsin iar sain ra    Feidlimid Rectaid. ⁊ atá inad a tige béus i Temraig. & is sí dorat deog nemi i Temraig do Lugaid Laigse mac Laigsig Cendmóir.   & is sí ra fodail na Loígsi ⁊ na Fotharta i secht rannaib. ar dáig  na betis d'oentaéib combad lugaite a nert i n-agid ríg Lagen.ł
