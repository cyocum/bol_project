Cormac fili  Domun duthaine comol cét cuire; bréc ilar líth fri labrad acht adrad Rig na n-uile. Atchiu cach recht im road de chliu cert co grian. Temair indiu cid fásach baí ré ba nasad niad.ł Nirbo thráig a tort toebach diarb oenach Scott scelach; ba mór ndám diarbo domgnáis in dunad foglass ferach. Ba fond n-orddnide n-imglicc. ba borgbile co mbladblait fri taidbsin ba druimm n-irdairc i n-amsir hui Chuind Cormaic. Is caem in gairm nos caema amal doroega sech ruama; tarca Boind bró bága. Cathir Chroind cró buada. Dia mboí Cormac fri clotha. ba reil roblat a retha. ní frith dún amal Temair. ba sí rún belaig betha. Balc in brigsain fiad buidnib. ind rígsain réided Temraig. is ferr dúin tolaib fine. tuirem a thige teglaich. In tech mór milib amus do dínib nirbo doloss; cathir glan glerib glanfer secht cét traiged a thomoss. Nis tairchell baisse burba. na cumga gaíse gargga; nirbo rubach fria terbba sé coicait cubat a ardda. Noí cluid nis cluí garbdrend noí ndui na timchell; inairbirt na findchland. cathir imairdirc imthend. Adba in ríg rí adranna fors ndáilte fín co finne; ba dín ba dún ba dindgna tri choícait imda inde. Trí coicait laech co llaine. nirbo borg ar bruidin; ba sé lucht línaib dindgna. cach imda de suidib. Ba álaind in slóg samlaid. taitned ór ósa airel n-airgnaid coica cach airel imglain. Secht coicait cannach connail fiad in dáim ndrongaich ndrennaig. fri annud sútrall solus ba se tomus in tellaich. Secht coicait aile rochuala. fri cert glaine segda saindille soera. coema caindebrai créda. In chathir grianach glansin. fledach fíanach co fondsib; indi fri sochli sobus. da sé ndorus de dorsib. Ba hé dliged in rígsain. ól as n-ibed in slogsain; ba mét mór mór in lansain. trí chét ól isind olsain. A n-ol n-úag fri uabur. na ruirech ruad na ranfer; nírbo dimbraig ind arim. tricha dálem nos dáled. Noí coícait stáb a roga. ba sí dál toga a tuile. sech ba carrmocol glanbalc. ba ór ba argat uile. Tri choicait coica ngalach. cen nach n-anad fri fuirech; fri airer cen nach tolach na ríg rogach na ruirech. Coica rectaire randa. lasin flaith fálda firda; coica foss fledach fírglan la coicait riglach rígda. Coica fer ina sessam connoítis in fael fossad; céin bid in rí ac aol arna hobbad doad dossam. Ba hán don mál ba mou ar cach lou ba lia; trí mile ban airmech. mac Airt eirned cach dia. Cend drong filed fó fírda. saigtis dliged a ndála; is derb ní baes ci atbera. cen aes chena cach dána. Tuirmem teglach i ndálaib. taige Temrach de dínib iss hí seo a n-árim fíre tricha mile de milib. Dia mbaí Cormac i Temair. ar roblat uas cech rogail; rígathgein meic Airt Oenfir. ní fríth de doinib domain. D. Cormac co cóeme chrotha. ba fotha fondbalc flatha; genair o Echtaig imgil. mac do ingin Uilc Acha. O baí Solom oc siriud. ferr cach ciniud fri comul; gein bad chumma fri Cormac a De in tormalt domun. D. 
Conamail Conriucht. tóesech cúan Connacht ruc leis Cormac  mac Airt a hÚaim Céise Coraind. Co tarat Lugni Fer Tri nOg    mart cach liss i Connactaib dó dara éisi. Unde nomen accepit  .i. Conmac. Ingen Uilc Achi a mathair. Achi Ibrach.ł
