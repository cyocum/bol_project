CLanna Falge Ruis in ríg. clanna Dáre cén drochdíl; síl Enechglais taebgil tra clanna oenfir ⁊ oenmna. Medb ingen Bresail bulid a ben Chathair atchlunid; mathair na mac nglan prap ros rathaig in rigan. I n-oenfecht batar ina broinn. in triar i carcair chumaing. ré bliadna nir luaid les cruaid lé ⁊ tiamda a torrches. Lám chlé Ruis Falge cen feill. i lláim Enechglaiss imtheind. baí slicht in chalaid cu cnaim na falaig mán findláim. Ros Falge finnat na fir is ónd falaig ainmnigthir. a síl co saidbre saine is Ú Falge iatsaide. Lam dess Ruis Falge uile ar cind Daire in degduine; fúair farrach a láime in laích Dáire Barrach mac Cathair. Dáre Barrach co ngnuis glain doringni esba amlaid. éicnech ra imluaid a bais ara findgruaid Enechglais. Guth na rigna ra n-athair do meic caema it comarthaig. ráid in gné síraig nach saich ar is firfáid cach firlaith. Comardai do mac a Medb is rignaide do rodelb; triana n-airdmes ra halta a cairdes bud cengalta. ł Do meic a Medb co mbaide bat ríg bat rodaíne; tri cind choire criche Breg. tri croda Life Lagen. Cip é brisses báig na fer da síl ⁊ da seimed ra ré cen roga can rath niba hé in sona saeglach. Ór derg tuarastul in trír ra taeb ech mbretnach mblathmín; ór derg o cech anruth and ina sargud na saerchland.. 
