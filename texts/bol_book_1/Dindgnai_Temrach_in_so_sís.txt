Nemnach .i. firthipra fil ocon tsíd i n-airthiurdesciurt na  Temrach in glassi bec theit a Nemnig sair is fuirri atá  in muilend cetadernad do Chiarnait chumail Chormaic.
Lathrach tigi Mairisen fil on tsíd fri Nemnaich atuaid. ⁊ teora     clocha beca imbe. Is samlaid ra suidiged in tech hísein. lár ard   tuard airisel. Mairisiu im bantrebthach in sin ra boí i comré ri  Cormac. Nach tech suidigthir amlaidsin niba duabais. ⁊ ní bia  can ana and.
Ráith Loegaire meic Neill fri sodain atúaid. Cethri prímdorais     cach ardda inti. ⁊ ro suidiged corp Loegaire foa scíath co ngruibni frisin clod immechtrach. airtherdescertach na rígratha Loegaire  i Temair. ⁊ a aiged fodess oc cathugud fri Lagniu.
Atá i toeb ratha Loegaire anairdes lect Matta .i. Matta .i. amus  de Lagnib ro baí i fail Chormaic. Ra batar laa and oca cluchi    cethri oclaig i taeb ratha Loegaire anairdes. dorelic Matta urchur de  chloich and. co ndechaid for cunt a da less co n-erbailt in t-óclach de.
Ráith ríg i táeb rátha Loegaire atuaid. Ataat trí decra inganta i  suidiu .i. lathrach ind rígthaige Chormaic i n-airthiurdesciurt na  ratha a lleth fri raith Loegaire fodess. Lathrach ind Foraid la     taeb ind rigthaige aníar. Múr Tea eturru a lleth fodess .i. Tea ben Herimoin. Liathdruim ⁊ Druim Cain ⁊ Múr Tea ⁊ Cathir  Chroind anmand Temrach i tossuch. Ra adnacht iarum Tea ben  Herimoin etir lathrach ind Foraid ⁊ ind rigthaige. Conid de  sin ra ainmniged Temair .i. Tea mur .i. in cnocc bec fil eter na    da múr a lleth fadess is and atá.
 Attá tipra fo thath ratha anair. ⁊ tri anmand fuirri .i. Liaig ⁊   Tipra Bo Finde. ⁊ Derc nDub. is de ata. ni théit a lLáeg co lLiaig  .i. indala n-aí a Temair sair. alaile a Temair siar.
Duma na Bó fri Duma na nGiall aníar .i. in Glass Temrach.
 Duma na nGiall fri lathrach ind Foraid sairtúaid.
Fál i tóeb Dumai na nGíall atuaid. .i. cloch in sin no géissedł  fontí no gebad rígi nHerend. Fál ainm na clochisin .i. fó ail  .i. ail fo ríg.
Lecht Con ⁊ Cethin issin leittir i comairdas Ratha Ríg síar.    Ataat dí chloich and .i. Lecht Con indala n-aí ⁊ Lecht Cethin alaile. conid annfocal .i. Cú ⁊ Ceithen .i. ro marb Cú ⁊ Cethen rannaire   Cormaic for lár ind rígthaige i Temraig. ro gab cach ndiriuch ar  sain fo digas na Temrach síar co n-arrass and. conid romarb brathair  ind fir ro marbsom. & asrubairt Cormac arnaro marbtha Cú.    ní tharraid etargaire coro marbait a ndís.
Atá firthipra issin chobfán ó Lecht Chethin fathúaid. Lóeg a    hainm. síar cach ndiriuch brunnes. Atá lathrach cuchtrach  Cormaic fora brú. uasin leittir uas Lóeg anair.
Rath na Senad i comair Dumai na nGiall fathúaid.
  Lathrach pupaill Adomnain isind ráith hísin. ⁊ a cross ara belaib. na ratha sair ⁊ a suide fri croiss andess.
Attá lathrach in tigi ra losced ar Benén. gilla Patraic ⁊ for Lucat   Mael ed bec o chroiss Adomnain sairdess .i. i tóeb na conaire  anair a bic.
 Ataat teora clocha beca i taeb Rátha na Senad. tuaid. .i. teora clocha ra laithea forsna druidi. It e a n-anmand .i. Mael ⁊ Bloc  ⁊ Bluicne .i. Mael sair ⁊ Bloc fadess. ⁊ Bluicne sairtúaith.
 Atá Lecht ind Abaicc fri anair. Is amlaid atá in cubat sairdes  ⁊ siardes. tri traigid nammá a thomoss. Esc bec this. Is samlaid    atá in ligi. ⁊ cloch bec fo thalmain na airthiur ⁊ alaile na iarthur. Fogabtar tri traigid indala fecht ⁊ a trí co leith in fecht aile.
Ataat da duma frisin cubat atuaid .i. Dall ⁊ Dorcha acht nad   fail múr eturru. ⁊ na clocha ⁊ in cubat .i. Dorcha ainm in dumai  iartharaig. Dall & Dorcha dano ainm in dumai airtheraig.
  Atá Long na mBan on dumu airterach síartúaid Is amlaid ra suidiged lathrach in taige hisin. leithred foe fothúaid ⁊ airrand  andess. ⁊ comthercbail múir imme anair. ⁊ aníar. ⁊ is faelliteł  biuc i lleth tuascertach de fathúaid ⁊ fadess. Ata a chóir fuath  tige fotai. A cethair déc de dorsib ind. ł a .xu.   a    secht sair ⁊ a secht síar. & asberat is and dosmelte Fess Temrach.  Deithbir són or no thailled ermór fer nHerend and. & iss hé  sin in tech mílib amus.
Atá duma bec fri láthrach in taige anairdess. isin chiund  descertach Dumai na mBan a ainm.
 Atá cubat Caelchon ⁊ a arad i comair in chind airtherthuascertaich  Luinge na mBan. Caelchú ind sin mac Loairn meic Ruaid meic  Caiss. de Eoganacht Caisil. Is dia chlaind Tuatha Cis oc Temraich.  ⁊ is dibside Aicme Rois Temrach.
Tredua Nesse mathar Chonchobuir isin chind airtherthuascertach    i comair chind airtherthuascertaig Luinge na mBan sairtuaith.
 Rath Chonchobuir meic Nessa i taeb in Tredua atúaid ⁊ a dorus  sair. i comartus Medi Con Culaind.   Ata lathrach in Scéith cona Thuil i comartus in Medi sairtúaid.  Is amlaid atá ráth chosmail chutrumma forsin talmain ⁊ cruachine    bec inna medón. lán ind ela de úir.
 Ata a comardus Ratha Conchobuir sairtúaid. Sescend Temra.  i comardi ⁊ Long na mBan siartuaid .i. sescend salach bec fil and  i taeb Chairn na Macraide.
Atá Rath Granne o Sescund Temrach aníar for forard na tulcha.
  Atá fo thath Rath Gránni atuaid Fán na Carpat i comarddus na Cloenfertai tuascertchi sair.
Ataat na dí Chloenferta fri Ráith Granni aniar Isin Cloenferta descertaich ra hort ind ingenrad i Temuir. Isin Cloenfertai  thuascertaich  in mbreth i n-agid  brethi ruc  Cormac imman glassin do orgain dona cairchib. ł  Ata Carn na Macraide Lagen i taeb Sescind Temrach atuaid.
Attá Cross Férgossa .i. naemailithir. Is hé fil i Carraic Clúmain  i taeb Chairn na Macraide. andes anair.
Ata dessel Temrach eter in da Charn na Maccraide .i. eter in     carn tuascertach ⁊ in carn descertach.
Atta Carn Macraide Hua Neill i taeb dessil Temrach atúaid.
Rath Cholmain meic Caelchon ó Charn Macraide Hua Néill  sairtúaid .i. on charn tuascertach.
 Atá Duma ind Luchdoind i taeb Ratha Colmain meic Caelchon    aníar.
Attá Adlaic ⁊ Diadlaic i comardus Ratha Colmáin sairtúaith.  i táth na lettrach frisin raith anairtúaid .i. dí thiprait ind sin .i.   Adlaic indala n-aí ⁊ Diadlaic alaile. acht nad fil deffir eturro.
