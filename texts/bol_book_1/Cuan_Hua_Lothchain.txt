 Temair Breg bale na fian ros dedail Dia ra domiad; diles Néill mad cubaid cell mínles mór mullaig Herend. Essérgi mná meic Miled. fossad airard airdirech; cathair Chormaic hú Chuind cain. cainles airdairc iarthair domain. Des ri Banba bél ri Bóinn. adba Echach Mugmedóin; iarmarta selba sil Flaind. dún Diarmata meic Cerbaill. Cathir cét ríg Róim aile. ca tá Eriu ernaide; glanférphort ri gréin ri graig. ailénchnocc Néill Noígiallaig. In Niallsin Niall mac Echach. fo mbaí Banba barrbretach; gabsat brathir fritnúth fris. ar olc máthar mét anfis. Olc leosom a mathair Néill. romaith leo a mathair féin. mac do Chairind clothNiall cain. scothniam fuilt ógfind imglain. Eochu Mugmedon dafuc. Cairind a hAlpain iar trut; ro rathaig Dia féin in mbreith. corb í mathair Néil Noigiallaig. Lia do maccaib na rigna. du dagamsaib dagdirma; curset Níall cían immach dar sliabgortan senTemrach. Amlaid ra cuired in mac cen éta cen oenbratt amal rauc in chúmal. étig anbal écunnal. Boí tri thráth ar fagthi. Temrach co tromaithbi. tarmairt ciambad líach a lott. combad biad fiach femenbocht. Forfeimdetar fir Fotla. meni dentais dar focra; altrom Néill im chomga cnes. menbad Torna trénÉices. Ruc Torna tathNiall da thaig. ciarb olc ri ingin Fidaig; co n-aithgeóin smacht féig fiadnach. ro n-alt corbo noíbliadnach. Céttiachtain Néill i Temraig. cind noí mbliadan ar Bregmaig; ind fidbad ro ás triana chend ingnad ra feraib Herend. Álli na bronnor bruthach. scuap narfoilt Néill meic Echach; soilse nat cainle ciartha cúl meic Cairne ciallmiacha. Gilidir casnaide cóir eter stiglaib stúag brecsróil tuar mongi meic Echach uill. os luí na lamne ic Liathdruim. Findgidil ri tuind ar tracht eter linnib leborbárc; gualu lendmarcáich Lis Breg. eter gelmaccaib Gaedel. Lethi na cro dernand dil gurmu na gas a glassin. ic badbchosc slóig na síl seng. mallrosc mór meic ríg Herend. Binne náit tromtheoit nime. sennit angil immaine. fogur gotha in gaethmaill glain meic laechdind Locha Febail. Tarmairt co muchtais daíne is co mbaittis da imbaide. arin n-allisin uas bil. ic farcsin in gillaisin. Cuich and ind naídiu ar cach fer immasiu druim desel Breg. mac do Eochaid ar Torna tend echoir chomga chnis Herend. Atberimse ar se Echaid eter bás ⁊ bethaid; ł cid insa ic Mongind mét ngíall. tongimse is limsa laechNiall. Masa lett ar Torna tricc. doromla Banba mbarrbricc; lád cuaird co sál sair im lébend Cuind Cetchathaig. Mo chétchungid ar Niall. ra athair féta firfial; mo mathair do chor a cacht. or dosrathaig écomnart. Ni ro n-aiscada duit sain. a maccáin maeith mergil doberaind dambad lemsa hí. nocot erfaind im oenní. Atbert Mongfind forin maig. degben Echach ilchrothaig; bid doer Cairenn cuma cáich céin maires tóeb Taltenchlair. Ni cubaid a n-abbrai a ben. ar Niall mor a mullaig Talten; tecmong donti fo tathar is breth lettrom lesmathar. Tongimse fom sciath fom ga. ar Níall a íath Etarba na fil fo nim sís fo gréin grind. ro lama cís for Cairind. Mad calmu inti dobera. mad ferr imres iarnslega; missi bias fon drolmaig de. eter chomlaid is choire. Curid do Niall a mathair ar uamain echta anfathaig ar Mongfind dorbaid cét cell. uair is deoin d'ordan Herend. Iar sain ro sairad Cairend. ic flathib Fáil na fairend; corop macréid a menma. Néill mullaig maelTemra. Dochuatar iar sain o taig. coic meic Echach ilchrothaig Ailill fíal Fiachra a Fid Ross. Niall is Brian is blathFergos. Ni leictis Niall i carpti meic Echach find hu Chairpri. cuir combinne ceoil nime meic Mongfinde mergile. Iar sain ar cuairt Herend dóib. a ssíl Echach Mugmedóin a n-athair rempo rop e. longphortach Locha Erne. Luchair cuiciur dirmach dron. ro boí thall issin dithrob; fota o thiprait ro baí a tech. datta a ndelb dúr a ndebech. Ro marbsat torcrata in cruí. a cuciur brathar bithnuí; occu mara thuitt in torc. taccu nira luitt a llongphort. Atbert in sinser saer. rá chethrur brathar bithchaem; taet nech uaib do thur digi do brú Banba bratgile. Atraig Fiachra flaith fer Fáil. gabais a chúach na chleláim; a gae na durn doraid. a milchu na mórlomain. Ergid immach monor ndil d'iarraid digi dia muntir; co n-acca in tiprait tuagaig. n-escraig n-alaind n-ilbuadaig. Eces senmna fora brú. bel aicce i tallfad cú clethchur fiacal imma cend. grannu anathu Herend. A Fiachra ma chungi dig orm do thiprait trethangil; dafuc damsa taeb re taeb. cid óc th'amsa rot acáel. Deiccis Fiachra fer dond dron. na ngeib ecla ⁊ uamon; atbert ni fuair tiprait trell docel ogusce Herend. Atragat in dias aile do derscugud chomrome rancatar cuáth na halla. tancatar cen óenbanna Atnaig Brian do thiprait. ica raba in t-uath imthend; ataig in póic di ar dig. barr soirche síl Airt Oenfir. Massech in phóc thucais dam. ar sisi ra Brían mbarglan; druim ríg alaind ri graig. oentadall duit i Temraig. Atagat ca rád ra Níall. dul don tiprait cu trithchian; ara miscais cá máthair ar dáig acnid anfathaig. Atracht Niall ind noidiu. ni erracht riam bud choimiu; do chungid digi drune. eter drongaib donnmune. Da ga dergcora na ndrong araile caemgorm cuach argit oengil cen fell. ar mínmac fénnid Herend. O ranic cosin nglassi. mac rig Banba barrchaissił cu n-acca in ndelb n-acaraid. coscaíl cennliath crinchlothaig Tri timchuaird fiacal fota niptar mine muíthslatta. feib betis benna buabaill. síntis dara sengualaind Ammar bad luisse do sléib miss. marta medarréil. lastais a ssuile serba. ar dúre a drochdelba. Rap é a athesc ra Níall nua. nucor aithesc immargua nabad éim dó deog deccair cen chéim na comlepaid. Rop é aithesc Néill nemnig. nirb athesc immerbeid; ocdam iarthair domain dil nodos pocfad ar oendig. Ra druit a bel ra bélaib. ind firflaith ind firsegain mac slattglan síl Chuind cen chlód ros tattlaig ar thennmedon. Ro iad impi a da rigid. Niall don Banba blattbilig; ras druit ria cích is ria cness. marbad hí a ben bithdiless O ro feg súas secha in mbratt. fó sén docuas don tochmarc; cid caem grian i cléith nime. coímiu niab na hingine. Ba derggidir a haged. ⁊ corcair liac Lagen; a munél gel immar glain. a barr mar bude n-ailestair. A bratt uaine impe. iss e firglan forfilte; snáth sróil ris ni thorchair de. co corrthair óir forloiscthe. Ca delb ra gabais ar Niall. do thaeb chlair Thailten tairtíar is tu is ailliu i ndeilb duine a ingen blaith barrbuide. In gráin ro gabais armo gnúis. ar duthaig nucun ar drúis tossach sain flatha Temra ma mbiat catha is chomfedma Erig a Neill ar issi. na millter do mórgessi; eirg i férmag Talten trell ar belaib antnem Herend In lind ara tanac cend. dar fot Fana na fidgrend. bid buaid do dig a dind chuirn. bid mid bid mil bid morchuirm. Mescfaidir do bráthir de. ar riachtain na huarboithe. cuinnigsiu ascid cech fir. forru a Neill tastaig toebgil Rop hí ascaid connaga. ar do brathrib blattgela. i ndáil fer talman sund dno. lá is aidchi rempo. Immar nascfeso do naidm abbair riu níba bagbaild do láib is d'aidchib cengair. in bith cona baethrennaib. Mar atrubairt inn ingen ra Niall. don Boin baininber ra comailled ra cinned. nir aitched nir aidmilled. Iar sain atragat don dáil. a cuiciur carat commáim; ingnad ri sluag nGaedel nglan. cach fidbad i rraesedar. Ro iarfaig Eochaid scéla. thall dá maccaib minergna feimdit labrad ris in chland. acht Niall samglan solusbarr. Iar sein atrubairt in rí. ri cethrur mac Mongfindí; in n-é giall far tengtha de. ruc Niall cen erchra uaibse. Daratsammar dó ar in meicc tria naidm firían fírinraicc i ndáil fer talman trom. labrad lá is aidchi remond. Ma daratsaid dó ar Eochaid. is athesc flatha feochair; is don macsain. is maith lem doratsaid rige nHerend. Atbert Mongfind ra maccaib. denaid debaid ndúrglaccaig; ni fíal dúib a rád ri nech. marbthar acaib Niall nemnech. Atragat suas cend i cend. cethri meic ardríg Herend; tucim arin gargméin nglain. do thuttim ardNéill acaib. Atraig Niall lennán Line álli a níab níam naeimnime; falt co ndath óir na írna. do síd macc na mórrigna Atbert Torna ria dalta. aeris a meic míngarta; ni bia debaid dichmaig de. sídaig meic na Mongfinde Nos cuirter sin certcha. oengabaind na oenelta; loscis in rí fora chlaind. ropbain do dáil decmaing.ł Is and atrubairt riu thall. tessargain cruid in goband amal dogentais in mbeirt. combad foe Heriu ardneirt. Tuc Brian in carpat ria aiss. tuc Ailill in ngaisced lais; tuc Fiachra in telchuma thair tuc Fergus in cúail crínaig. Na builgg na huird ard in treóir is in cepp i mbaí ind inneóin. ⁊ ind inneoin féni. ros tessairg Niall narféili. Atrubairt Eochaid ar sein cen assair cen imresain; inneoin Temrach tair co trom. bud rí Níall menmnach macdond. Mar atrubairt a n-athair ar ferand Cuind Cétchathaig. ra Niall ra chlaind na degaid cen do raind ar rígThemair. T. 
