FEidlimid athair Echach amra duine; ba flaith ba fíal toga dar iath nHerend uile. Eocho o ro dlomad do thecosc trén medair .uii. cétaib for conair docomlai a Temair. Docechaing do Bregaib i lLife laind fodair co rrancatar Lagin a les nech dia cobair. Cú Chorp co secht cetaib ní leiced im grissa dlomtha im Breg buasa cor threb and .ix. mísa. Mac Moga Corbb cendmair ⁊ Eocho aignech glanait sluago Mumnech do chlár Lifi Lagnech. Lín catha ro fersat feib marcach nirt traigthech; ba fri Echaig n-ilchaig Altlethain ard ailchech. Leth Lagen do Echaig dar cach cath ro chuire acht forflaith co nglaine Con Corbb forro uile Is í sein in chommaid ar tossach ar mochat. Con Corp cen nach clethalt ⁊ clainne Fothart. Fothart roda fersat .uii. catha garg bunad oc cosnam chirt Lagen ri mórthuathaib Muman. Cath Maige. cath Gabra. cath Fea feib tindrem cath Cruaich cétaib comram. cath Commair Tri nInber. Cath Arda Scol sciathaig. for Tuathmumain tuathaig ba tailc tlí do laechaib. cath Átha hÍ uathaig. It é sin .uii. catha ro memdatar remib. for mórthuathaib Muman fri cach fugal feidil. F. 
