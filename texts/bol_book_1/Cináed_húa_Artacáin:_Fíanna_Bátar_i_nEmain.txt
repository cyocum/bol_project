 Cinaed hua Artacain: FIanna batar i nEmain i rRaith Chruachan i Temair. i lLúachair lúatis curaid i nAlind i nÍarmumain. Ni marat ni fil a mbá. cia bátar ili a n-aideda; marait dia n-éis a scéla. acht mad duí nis dichela. Fergus mac Leite ba laech luid cosin mbéist ba bidg baeth; co torchratar malle for Fertais rúaid Rudraige.ł L  Lugaid Lamderg rodas lá for Illaind mac Fergusa. I Sléib Uillend imbid glend ro bíth Furbaide Fer Bend Lugaid Riab nDerg rod bí and. i ndigail Cruachna Clothrand. Amargin ba garg a glecc eter mór is eter bec; matan i nImliuch Áe. immalle atá a lecht Iáe. Lecht Con Ruí i Sléib Mis. lecht Lugdach fo lecaib lis; i nDún Binne bríg de roí ro bith Fíamain mac Foroí. Docer Cu Chulaind co fí for cness Corthe Crumtherí; for Traig Baile bressim ngle dorochair Oínfer Aife. Erc mac Corpri gáet i tress i cómair Themra fodess; and atá lecht Lugdach cia thois fon charn i Maig Argetrois. Lecht Fir Death forsind áth la Coin Culaind atchíi cách Cethern mac Fintain anair dorochair oc Smirommair. Erca Iuchna amnas búan. oca togail docer Luan oc techt immach assa thaig. fríth lecht Lóegaire Buadaig. Atbath Celtchair conad áil fri Dún Lethglasse anair; bás Blaí Briuga tria chin mná i ndesciurt Oenaig Macha. Aided Cuscraid la Mac Cecht. de luin Cheltchair croda in t-echt. dorochair Mac Cecht iar tain la Conall mac Amargein. Guin mac nUislend ba helgna. fescur ar brú na hEmna. nirbo chian iarsin mebail co ngóet Fiacha i Temair. Ina ndigail nirbu rom gáet Gergend mac Illadon. la mac Rossa fríth a lecht ⁊ Eogan mac Durthecht. I fleid Belcon ro lamad cetguine Cet meic Magach. Belchu Breifne cona chlaind goita do cherddaib Conaill. Conall Cernach croda in t-écht. is and ro bíth i mMaig Slécht. ic Raith Cruachan gním do rind. dia láim dorochair Ailill. Ro bíth Fergus matan moch do sleig Lugdach i Findloch. iss é sin in scél dia tá óenét amnas Ailella. Mes Gegra roíned cech róen dorochair la Conall Clóen ⁊ dodechaid a lind dar Munremur mac Gergind. I cath Etair bitha fir im Mes nDé mac Amairgin; do léim assa dún immach. dorochair Forgull Manach. Do láim Ferches ciarbo chol dorochair Lugaid Mac Con; is de ro gáet issin tres Ferches mac Commain eices. Gáet Art uas Muccrama meirg. coro hadnacht i lLuachair Deirg. atá lecht Cormaic iar fír forinn áth ic Ros na Ríg. Atá lecht Murchertaig múaid for taíb Chlettig anairtuaid; atá lecht Taidc issin glind foraccai Finddabur find. Ata lect Cellaig sin Bruig. i n-ec n-uachta ní maluid i mMaig Mucrama atá lechtan Céin meic Ailella. Mongan ba mind cach díne. docer la féin Cind Tíre la féin Luagne aided Find oc Áth Brea for Boind. Dorochair Niall mac Echach uas Muir Icht ni gním clethach. Nath Í tolchar gáet iar mbúaid o Slebib Elpa sairtuaid. I nGrellaig Dollaid ro bá Finnachta mac Dunchada; i mMaig Line ba tria laing. docer Diarmait mac Cerbaill. Ro bíth Fogartach mac Néil. i nDruim Ríg tes Taltin tréin;ł   Docer Fergal finn a gné i cath Mona Almame i Cath Uch bad ro bit h Bran la dith nAedha meic Colgan Ata lecht Máil i nDruim Gam. foracca éca imnam. ⁊ lecht meic Con Crechta la Ferdomun oenechta. Lecht meic Carbad i rRea. is cian mór o Sruib Rea. lecht meic Carbad i nDruim Gat la mac Inair meic Abrat. Aided Branduib co mbini. i Cluain Senboth Sini; ruc bás mac Rudrach na n-ech i fiad móralaind Masten. Cid cath Ailbe ard in clú ro bí in mairt for Mumnechu. diar góet Cormac ard ind rand. ria Tadc ⁊ ria Cerball. Hi Cind Fuait nír gním gremma. Augaire mac Ailella. ⁊ fer ba glórda gáir. Mael Morda mac Muricain. Niall Glundub mac Aeda aird. Conchobor o Thulaig Thaidc; is Maíl Dub rí Airgíall án. ⁊ Aed mac Eochocan; frith a n-airlech cen timmi. ria sluag ndagrech Dublinni. Dorochair mac Mail Mithig. Congalach Cnogba crichid la sluag sáerger sidi Gall. ic Ailen Tigi Giugrand. Domnall mac Lorcan ba losc. o fuair Murchad a mórchosc. gnim dia fuair déni ⁊ dód. na thig fodéni icon athól. Hi cath Croíbi cumain lib. Eochu mac Ardgair airich ⁊ Aed mac Domnaill déin robo dodraing d'Uíb degNeill. Sochaidi tuc i n-écin aided Bríain meic Cennetig. riasin ngass nglórda co ngail ria Máel Mórda mac Murchaid. ria slúag Gall mbrogach mbuada. i cath torach Tarbchluana. In cath i Sleib Crott cumnech. tuc socht for sluag saerMumnech. Lagin tuillmech dia thorud dia fúair Lumnech luathgorud. Cath na Monad mór ind ail dorat brón issin Mumain. slúaig Lagen ro baid hua Blait. gráin a dagfer im Diarmait. Andso dóib ma tát i péin cen adrad Ríg roithes gréin; ro choscair Mac Maire mass conos roscair fri fiannas. Mac Dé rom anacht co se ar immad na n-ecraite; iss e romm ain iarmothá conna toithus la fianna. F. 
