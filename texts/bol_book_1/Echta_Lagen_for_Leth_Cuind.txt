EChta Lagen for Leth Cuind forsna clannaib i lLiathdruim imda ar n-anfala na tig ic clannaib Labrada Longsich. Labraid Longsech na laine hua irdairc Úgaire. ro marb Cobthach cosin rath i mBrudin Tuamma Tenbath. Oengus Ollam ord cuman ro marb Corbb Cliach Muman; Fergus Fortamail fechair docer Eochu Altlethain. Crimthand Coscrach sin chath ro marb Conall Collomrach. Nuadu ro marb rí in Broga. hua Ieir for Leirg Labrada. Ailill Connacht ciar garb sein is é ro marb Amargin. Lugaid Riab nDerg ossin glind rod marbsat na tri Ruadcind. Fer Gel Fer Roguin rathach. is Lomna Druth dergdathach. na Ruadcinn ni dalb saine is iat ro marb Conaire. Cet mac Matach ria molod rola in cloich for Conchobor. Ailill mac Matach mór gus. is leis dorochair Fergus Erc mac Carpri co cruas Gaill. is é ro marb Coin Culaind Find mac Rosa cossin rath. leis dorochair Mes Dead. Do láim Mes Gegra co ngail. Loegaire mac Amairgin. di láim Mug Smaile sin trait docer Daire mac Cormaic Deich n-ingena Cormaic cain ra loisc Dunlang i Temraig. .xii. ingin ríg Muman. 's a deich do ríg Ulad. Ailbe. Treithne. Grane gle. Lemon. Sciath. Admoer. Ange; Faife trillsech cen tige Innerb ⁊ Talinne. Ingena Ailella Flaind. Domna Detach Der Forgaill; Innerb Nechtain Tibre tra. Ciar is Semair sálfata. Ingena Ailella Áne. Taltiu ⁊ Moerna ⁊ Nárne Emer Brectan Sogen Slain. Feidelm Fratan ni triamain. Mám Mungairit mín a drech. Mám Mullethan Mám Trillsech; cét n-ingen la cech n-ingin ros marb Dunlang dondInbir. La Fothad Canann sin chath docer Ailill Cend Nathrach; la Cailte Cosluath cairpdech docer Fothad findAirgdech. Aed mac Fidaig di láim Find Di sleig Fiaclaig meic Conchind; ar in grád ni chél ane. dorat d'ingin Breg Éile. Din tsleig cétna ro marb Find. Culdub mac Fidga forfind din gaesin ro marbtha thall Deicell find aithech Érand. Mug Corb rí Lagen ro lass ro marb Cormac Cond Longes; ro marbsat sin tress Ferches mac Commáin éices. Corpre Liphechair na llend rod marbsat da Ruad Roírend; Senioth Sarnia noco chél. is iat ro marb Eocho Domlen. Fiachra Cassan comul ngle docer la Íath mac Cailte. Eocho mac Ennai inn áig ros marb Bécc mac Lethdergáin. I Ráith Becce i mBregaib thess. do ł cer Bécc .l. eicess. la Echaid Cendselach cerr is leis dorochair Laidcend. Lasin nEochaidsin cen chath dorochair Niall mac Echach Dúnlang Maisten in maige leis ra caisced Loegaire. Laignech ro marb rachuala. Brían i cath Damchlúana. Ailill Molt rí Temra thall fúair a cherbbad la Crimthand. Oengus mac Nad Fraich fír dam. is la Lagniu ro marbad rí Cassil céim cen gainne la Ailill mac nDunlainge Brandub mac Echach na n-ech ro marb Aed mac Ainmerech; Cummascach mac Aeda ard. ros marb Lochine londgarg. I nDún Bolg ba bét co mbrath. dorochair Bécc mac Cuanach; i cath Detna thess con chaill docer Ardgar mac Conaill. Maelodrán ros marb co tailc. Dunchad Conall meic Blaimaic Murchad rí Lagen na lend. docer Fergal flaith Herend. Conall Mend rí Cairpri cain. malle is Fergal dorochair; Aed Lagen rí Hua Mane i cath irdairc Almaine. E. Níall Glundub gád is guba fúair ar lár ac Lethduma. la Laigniu sobladach sith Congalach mac Mael Mithig Brían Broga bili buada. docer i cath Tarbchluana ra ríg nAlman ba cruaid cecht rop adbal is rop ardecht. E. 
