Luid epscop ille do thabairt a hifurn. Bói a oc cathugud fri demna on
trath co araile. Co tuc mathair Et bui epscop Moinenn ac comet a
chuirpseom colleic. Dorala iarum a spirut docum a chuirp ⁊ ba scith ⁊
focheird osnaid. IMchommarc epscop Moinenn di suidiu a n-asbert
fris. IN aigther éc a Brenaind ar epscop Moinenn. Agur em ar
Brenaind. Bás derb. Amser inderb. Deirge carat. gnus écrat. Techt
anaichind. Tir iṅgnad. Conar dorcha. Drub cen tathchor. Fubtad
feirge. Bubthad ṁbiasta. Glend n-uathmar. nad roisa doene recat ass
lán di theini ⁊ biastaib. Drochet clóen anbsaid dar sodain meni
choṅgbat do daggnima. Rí airchend ar do chind. Breth anairchend
lasaide. Ascid do coibsen. Coscrad do delba. Attreb n-ane. Othrus ɫ
turus fota. Frescisiu bratha. Ernaide essergi. Essergi anim
rithe. IMadag A.  IS cosnaide chena ind ḟlaith nemda fobíth is
écsamail frisin flaith n-irchraidi. ⁊ isside cartait na ríg
talmaide. Dallaidside amal cheo. Marbaid amal chotlud. Athcummaid amal
rinne. Timdibid amal faebair. Loscid amal tenid. Bádid amal
muir. Sluicid amal chuithe. Fordiuclannaid amal beist. ni hinund sin ⁊
flaith forcomat ind naeb ⁊ ind ḟírecoin. IS láith ligda ara
irglaine. IS argit gel ara gelbane. IS tinne óir ara rathmaire. IS ord
grene ara etrochtaigi. IS lí ṡula ara sáeraille. IS oenach ar
oebinni. IS mellca ara rebaigi. IS flaith ar inmarie. IS cruit ar
cheolbinne. Mo chin ricfa ind flaithsin airm i fil Dia fodesin. Rí mór
caín cáid cumachtach. tren noemglan. firian feig forsaid. trocar
dearcach. silgidach. senóc ecnaid airmitnech. oebda uasal
innocbaid. Cunnail cobsaid connerclech. trócar treoda
tidnaicthech. Cen tossach cen ḟorcend. Róisam roattrebam a ḟlaith in
Rígsain in secula seculorum. Ammen.
