An rim a rí richid ráin
corbom etal risin dáil
co cloister cech ní atber
isanct cech sen a Dé máir
A Mc̄ Maire miad cen ón
a mmo Chomde co rric nem.
a ruiri na n-aṅgel find.
inn anfa frim corbom sen.
attchimse mo guide rutt
ar baig Maire diandi macc
menbad tacrad latt a Rí
condernaind ní budmaith latt.
Maccan berair riana ré.
ní fintar feib arambé
asa óete lenta baéis
a ggáes cach aés bes hi thé
Ni horta laeg ria n-áes daim
ar cach sen as tressiu a chách
ní horta úan na horc maith.
ni coilte craeb riana bláth
Buain guirt riasiu bas abbuig
is m[...] cacaid a Rí rind
is é in loṅgud riana thráth
blath do choll in tan bas find
Fuiniud i mmedon laa
ni hord baa rian
matan i n-aidche in dedoil
riana medon cia mó col.
Cluinti itgi notguidiu
is mo chridiu deroil dúir
a Mc̄ mo Dé cia nomrodba
is bec mo thorba dond úir
Duitsiu a Mc̄ mo tholtu.
cen cop é sentu dom churp.
ce nambera cen taithlech
noco bia m'aithfer fort
IS fort ṡnádud cach a mbí
ria ndul am chri a Rí slán.
ic do guide dam cen dichil
an rimim a Rí richid ran. A.

