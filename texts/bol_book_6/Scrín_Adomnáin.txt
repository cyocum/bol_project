Ba hamra inti Adomnán. Ba more serce mo Dia ⁊ mo chobnesom. IS lais ro tarclamtha in mórmartra nóeb i n-oenscrín. Et is í in scrínsin dorat Cillini Droichtech m̄ Dichlocha dochum hErenn do denam síd ⁊ attaig Cenel Conaill ⁊ Eogain. IS é in so lín na martra ut Adomnanus cecenit.
A Maccucain. isruith in tiag
nodgaibi fort muin.
méti moṡnadud. rígu
eter íru ⁊ muir.
Fail and soscela in mc̄ máir
Maire míni mó cach ṁbuáid
asain duit la gelbáin ṅgréiní
lebrán e[..] Eoin uaig.
Fail and sanctum sanctorum
assin chórum mór
fail and a crund irdairc n-úag
fris raairlecht Pól
Fail and iar sain sochla fiss
doformaig ar less.
étach ro fig Maire mass
⁊ ro bói fria cnes.
Fail and étach mc̅ in Ríg
assacés for cach n-óen.
fail and iss amru cach ṁbríg
a ḟuil ḟir assa thoeb.
Fail and saerchriss sen Phóil
a díthreib co mbuaid
foḟúair Antón inmain cléir
issind úaim úair
Fail and forbratt Martan máir
noco chóir a cheal
dia tubairt in ṁbréit don chlum
ba foa doluid fora cheal
Fail and .á. fiacail Patric nóeb
assin Mache búadaig báin
fail and fiacail slunti baird
Declain deoda ónd Aird Máir
Fail and folt Maire ingini
is cóir cen a chel
fail fesléne sanct Brigte
assa ludai for nem
Fail and fessléni Choluim
Cille. clú co mbail
fail and laí do dergeni
Br enaind buadach forin muir
Fail and mullach Mo Chutu
condagab Les Már
fail and mullach Mo Choe
lam Choemóc co ngrád
Fail and almu Donnáin nóeb
rombái fora glún
fail and gúalu Coluim
m̄ Crimthainn cúib
Fail and int anart ro bói
.uii. ṁbliadna buán ré.
im chorp ard issetnai iá.
ba huag fri Dia cechtar de.
Fail and cassleni Senaig
⁊ Senain sluind
cochlan ulla Mo Lua
asna fua Fínain Chaimm.
Fail and cassal Chainnig credail
asrocet mór salm
so dodúsaig is scél derb
in mórfessiur marb.
Fail and cassal Ennae Airne
ótá Araind ro giall
lais congabsat aṅgil uaíg
Nóeb doruirmius rígda an dám
romsnadat sech demna drong.
com churp ⁊ m'anmain
om chind co dam bond.
ciped cruth mosaedrat Scuitt
scel n-amra naitt
sruith ind aithne duit. ba huág
ba hidan a maicc. A.
