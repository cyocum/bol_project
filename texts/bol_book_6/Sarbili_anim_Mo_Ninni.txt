Sarbili ainm Mo Ninni prius o tustidib. Dar Erca o baithiss. Mo Ninne
ond ḟilid. IS de ata dui .i. fili balb ra throisc aicce ar co tissed a
erlabra dó. Et issed toesech ro labair .i. nin. nin. Unde dicebatur Mo
Ninne. ⁊ Ninníne éices ainm in ḟiled. ɫ issed atbertis na caillecha
óca Mo Ninna ria. ⁊ inde Mo Nannec. ⁊ Mo Ninne dicitur.
Mo Ninne ciad arcanam
breo cen barand tuaid bruidind.
fo néib grene doscaraim.
fo baraind i Sleib Chulind.
Ro chacht ar Crist a colaind.
nistarall trist domunim.
mad ro gab crabud grinni
Mo Ninne Slebe Culind.
O gabais cris foa colaind
isse seo fiss domunim.
in thormal sáith ɫ séire
Mo Ninne Slebe Culind
Nói fichit bliadna balla
iar rím riagla cen timme
cen baes cen bet cen baegul
ba hé saegul Mo Ninne. M.
Patric ro bathas cailli
co n-aille flatha finne
fo miad masse class cunnail
aisse mu[..] Mo Ninne.
Ba hógg ba hór gle glanna.
ba mind óir ba slóg singe
ba gaire gúr cach clainne.
ba múr mainne Mo Ninne. M.
Hi pridnoin noebad aille
nirbo léim lium i llinne
fosrogab dor[..] raige
dochum nime Mo Ninne. M.



