 A Leith Macha mór n-essad. mór ndirsan. mór ngalgat.  . mór mairg. nodat décai immuddidnad nachitoisci cotuteilged eirr chain chumachtach cathbuadach uas do chlíu nad chliss crichbrugi Macha meic hui Nendrúaid. nél find forétis ríg side seol n-óir uas dindaib. ar thuathaib ilib imgonad  gein óir uas t'anail ar faebraib fechaid forrúair dubu Delgae  dilachtai. Torreith rig eirr sceo bás rí ech uas echaib. uas bemmennaib oc buadaib oc foromnaib for énaib. Nit ecmaing fleisc na urlond. na urchor. nit ecmaing fein clí congaibed ferna aurdloctai. nit ecmoing dess dia mbenad bidbadu.  fordombenad a bunad immumdiched a urúath nam biathad a  aruit. ardum cetmunter caín cathbuadach. ciallastar iar dun chath chruaid. n-oenguine. Atambebai ecomlund i cétaine. i cétlathiu fogomuir eirr broga Murthemni millsit ammaiti dichimmid n-etain. granne genite. cruan cern Con Culaind  cathbuadaig. Car in mete nasad mo miad no mét no gal no  gart no grád. no gním. inid Cu Chulaind cathbuadach ocona ragaib ré. Rolá ár do Galianaib fri Hernu. Ros mbí Eraind arid mbebsat bás. Ar rofitir eirr chaín chumachtach chathbuadach co ngressed grissaib clóitis riana gail gabais  immi ecóir ara torchair a scíath. ara n-imgaib a ech.  athcummai a delg. Dolluid adollus ara thethraig a nert nach nderbai dia chéim. Co farnaic ammaiti tuathchaecha ara chind. cu glas fonoiset fri tindell a cliu do cossecht. foa urseilb oa bund coa mullach corbo marb a leth laith gaile.  friasa comarnic. co torchair a ech ainmem. Liath leggur  Dub Aiglend. olc lige adbul sluag doceir ciarbo oenchossid oenlámaid dithrachtai dia oenuch.
Ro marb Cu Chulaind .uiii. Láith. uiii. Níaith .uiii. Feci .uiii. nOengusa .uiii. Fiachaig .uiii. Fergusa .uiii. Faelgusa .x. mBrudi  .x. mBróin .x. mBrenaind .x. Corpri .x. Crimthaind .x. Conaire  .x. Conaill .ix. truich .ix. ndruid. ix. nDoelgusa .ix. Saergusa .ix. nIllaind. xɫ. arad .xɫ. brolach .xl. brugad. cét mulach .c. ndíbergach .c. sen. c. n-óc .c. midais .xx. ríg. xx. colomon. xx. eirred án. xx.  olloman. im ocht cét lam ndess do imdibe. Im ocht cét súle clé do chaechad co fargaib in sluagsin uile fo anim dia éis issind  oenló., ‖
 Apraind a Léith Macha nabu díb n-echaib commaib fo charput ba sodursan. napu díb lamaib comlánaib comarnic. Apraind nach Conchobor claidebruad comairlestar. Dursan  nad Eirrge Echbel arnic. Apraind nach Sencha Sobeóil  rosiacht. Dursan nach Fiacha Foltlebor fallnastar. Apraind nach Eogan Alaind acillestar. Dursan nach Fergna mac Findchaeme forcmastar. Apraind nach Fergus mac Lete luid. Apraind nach Feidlimid Faeborderg forcachai. Dursan nach Munremur morglonnach miadaigestar. Apraind nach   Amargin urdairc aigestar. Dursan nach Rochad Rigderg rathaigestar. Apraind nad bátar errid Ulad uile ocond airm i torchair i n-écomlund. ar no reidedsom a chorp ngel chrechtach ar Ultu fri iltuathu ilairbriu. Dursan nach Conall Cernach  cobrastar. Apraind nach Celtchair comrach cuala. Dursan  nach Loegaire Buadach báigestar. Apraind nach Fergus mac Rossa roacht. Dursan nad batar Ulaid uile imme airm i torchair.
Domchommart a chuma. cotomessart a díth. Rom dithracht a díbad. Am dímain dia éis. ar nimda ni iarum. Ba meite  cach cride rod car con bossad. ba meite cech cluas rodcuala  co bráth noco ndermanad. Ba meite cach dér no cíthe co bráth ba dia bithchoíniud. Ba meite cach rosc atconnairc no ciad frassaib fola. ar is dered fo dubai in domain dia eis. Ar niba fri ceili aile iarum nom accfither. Nibat gárechtaig   aiscedaig fergnúsi ocom urnaidm. Ar ní fugeb céli fri Coin Culaind cosmail.
Bit bronaig delguin dilactai. nibat failti buad bantrochta dobeba Mis Gegra gnimrathu. rogní mordígail. Adrulaid lumg mossad morgnima i mMaig Siamrach ro sephaid Conall iar Cormac   comaitecht conderaig a daltae digairsi mór gein ro gabai ar galaib oenfir iar mbreth ban side siachtum mórthochmarc
 meic dea Dechtiri derbad Soaltim. sainaltram Loga imréith fri mind rotha Scaithchi scelaige. eochraide inna nUlad  n-úath oa n-athaib. teist ro fersur ré siabordai ina urchomair  sé mbliadna déc dlegma scur. saetha sechmai morthuatha. alchél cach uand dia éol immaciam. immacaínem. immanairchisem. Is truag in bith atáthar and. ar ni chomraicfeni nach laithiu aile. a Leith., A Leith. Finit. Amen. 
