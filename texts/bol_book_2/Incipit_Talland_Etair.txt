 BAÍ fer amnas étrocar i nHerind .i. Aithirne Ailgesach de Ultaib. Fer ro chunnig a oensúil ón chaech. ⁊ no guided in mnai oc lamnad. Is de boi dosom dia lluid for cúaird a   comairli Chonchobuir. Is ed luide i tosuch chetumus tuathbel Herend co rrala cuairt Connacht. Is ed luide iarum co rríg medóin Herend eterna da Ath Chliath .i. co Echaid mac Luctai co rríg descirt Connacht. Luidside dia idnacul ind Athirni co firu Muman dar Sinaind fades. Conna ruca ar ndimda a Athirni or Eochaid.   ma tá ocaiind do sétaib ɫ maínib ní bas áil duit co rruca. Atá im or Athiune ind oensúil út fil it chind do brith damamsa im durn. Níba éra im or Eochaid rot bia. Is and dorat in rí a mér fo súil  co tall assa chind ⁊ co tarat i ndorn Aitherne. Geib mo láim a gillai or in rí dochum ind usci do nigi mo agthi. Dális iarum tri  tonna dond usciu imma agid. In tallad in tsúil asmo chind a gillai or in rí. All amae or in gilla. is derg in derc dot fuil. Bid ed a  ainm co bráth or in rí .i. Dergderc. Lasin féli dano daroni in rí .i. a oensúil do thabairt do chind a enig. Firt feli dano dorat Dia dá súil dósom. Is desin ro cet. 
Suil ind ríg ramot clothach do Athirne ba brig brethach; sella sillit an tuaraid ercsait cend uallaig nEchach. Eter Athirne n-irach is Echaig mbalderg mbuadach doringne Dia dúlech im chloichmod súlech sluagach. S. 
Iss ed dolluid Athirne iar suide co rrig Muman .i. co Tigerna Tetbuillech. Nira gaib dano ní dia inchaibside acht ind rígan   do feis leis ind aidchisin. nó einech fer Muman do brith co bráth. Ocus ind aidchisin ro assaíted in ben is í ad aig ra foí la Athirne do aenig a fir arna ructha a enech.
 Iss ed luide Athirne iar sin co lLaigniu co mboí i nArd Brestine  i ndesciurt Maige Fea. ⁊ tancatar descert Lagen ina agid do  tharcsin sét ⁊ maíne dó arna digsed issin tír. dáig na facbad ailche. Ar ní bítis a maíne nach neich fora tabrad ammus mani thabairthe dó. Ni faicfed dano athgabáil túath ɫ chenel lasa mairfide som.  Co tabrad in fer a mnai dó. no co tabrad a oínsúil asa chind. no co tabrad a saint do sétaib ⁊ maínib. Is ed im tucsom inna menmain  ailchi móra d'acbáil for Laignib coro marbtais Lagin é co mbetis  Ulaid do grés oca dígail for Laigniu. Is and trá gabais áilgis do desciurt Lagen i mBrestine .i. nad facca do sétaib ɫ maínib ní no gabad uadib. acht ail brethri do facbáil forro co bráth conna  turgebtais a n-aigthe ‖ la Goedelu. mani thucdais dósom in sét  as dech boí is tulaig ⁊ nad fitir nech is tilaig cia sét so ɫ cia bale i rrabe.
Ba gress ⁊ ba imdergad mór don tslúag anísin. ⁊ ro guidetar  uile Tigerna na ndúl co tardad fortacht dóib im dingbáil díb na gressi rolad forro. Baí tra marcach ic airimrim a eich is tilaig.  doscuiched dochum na hairechta. no linged uadib. Fecht and dī oc soud ind eich dar colptha. Docuridar in t-ech fót mór da díb croib. Niro airig duine isind airiucht coni tarla i n-ucht ind ríg  .i. Fergusa Fairge. Co n-accaiside a ndelg i n-agid ind fóit dond leith on talmain. i rrabatar cethri fichit unga do dergór. Cid fil  im uchtsa or in rí a Athirni. Is and asbert Athirni.
Delg fil i nArd Brestini do chruib eich doridnacht. taris rucad mór imbreth cert i mbrutt Mani meic Durthacht. 
Is é in delgsin rop áil damsa or Athirne .i. brathair m'atharsa fodracaib ⁊ dorat i talmain iar maidm áir chatha for Ulto .i. cath Brestini. Is and sin doratad dó in delg. Ocus luid iar sin co Mes Gegra .i. rí Lagen. Brathair dó Mes Roídia .i. dá mac Datho  in sin. buidir amlabair a mmathair ⁊ a n-athair. Feraid Mess  Gegra falti móir fri Athirne. Is maith limsa trá or Athirne acht co rraib im farrad co mmatin. Cid ara tibrind mo mnaí duit ar in rí. Dot inchaib ol Athirne. Naconom marbasa corop ail  do Laignib co bráth. ⁊ conna hanat Ulaid com digailse forro co bráth. Mad ar Ultaib nocot biadso falti limsa a Athirni. Rot  bia in ben im dom inchaibse. Ni fail im la Ulto oenfer nos berad
 acht manis tabraind duitsiu dom inchaib. Is fír ol Athirne. Ni anubsa trá ditso co rruca oenfer d'Ultaib do chend ⁊ do mnai.  Ni gébthar inniut or in rí. Rot bia falti. Foid in ben leis .i. Buan ben Mess Gegra. Ocus anaid Athirne for cúaird Lagen co  cend mbliadna co tuc tri coicdu rigan do mnaib flatha ⁊ dagdoine Lagen dia mbreith dia thír leis.
 Maith tra a gillai ol Athirne fria gilla airg damsa co Ulto co tisat imm agid. Is dochu biaid imrádud la Laigniu formsa immon mbraitse acht co nnechur dia n-inchaib. 
Dollotar dī Lagin do chelebrad do Athirniu co mbatar oc Telchuine fri Ath Cliath atúaid. Celebraid dóib iarum inti Athirne ⁊ ni  fargaib bennachtain. ⁊ ni thuc a n-aill. Ba olc im la Lagnib a mnaa do brith uadib i mbrait do Ultaib. O thanic do ainiuch Lagen inti Athirne lotar Lagin do iarmoracht a mbraiti.  Doroachtatar Ulaid dano i n-iarmóracht Athirni. Dollotarside dia  thessaircainseom. Fechair cath immi fo chétoir. Maidid for Ulto. co ndechatar la muir sair co rragbad Etar forru. Noí trath dóib i nEtur cen dig cen biad. acht meni esbetar sál in mara. ɫ mani dotar in n-uir. Secht cét bó im la Athirne for lár in dúni ‖   ⁊ ni rabi la Ulto mac na fer no blaissed a loimm acht no leicthe fon aill a mblegon. arna taiscelad nech dib etir a biadsom do blassacht. ⁊ dobertis cuci ind fir athgoeti ⁊ ní leiced banne ina.  cend co n-aplaitis a n-oínur do chrógalar. ⁊ teigtis niathe Ulad cuce i n-impide im dig do Chonchobur ⁊ nocon éta úad. Conid  ed no furad Chonchobor a ndobered ind ingen fora mmuin otá Emuin Macha im thráth nóna béus .i. Leborcham is sí dobered. Mug ⁊ cumal ro batar i tig Conchobuir is í gein rucad eturru .i.  ind ingen Leborcham. Ba dochraid dano a delb na ingine .i. a da traigid ⁊ a da glún inna diaid. a da escait ⁊ a dá sáil rempe.  Is í toichled Herind i n-oenló. Cech m do maith ⁊ do saich dognithea i nHerind adfeided do Chonchobur isin Chroibrúaid deod lai. Turtíne tri fichet mbargen ara cind i cind tened.  cenmotha a cuit lasin slúag. Is í tra no bered a chuit do Chonchobur ara mmuin otá Emuin co Étar. 
No bíd tra ind imguin eter lá ⁊ aidchi immon dún. Atberat Lagin is síat ro chlaidsetar Dún Etair. Atá Bern Chon Culaind and cen iadad. No bíd cách ica gressacht imma immi. Nithó ar se cúal gai immusniada lemsa. No bíd dano Conchobor oc  airbriathrad Con Culaind conna rucad a burach immach etir .i.  co tairsed tóchostul Ulad. ar dochoid Leborcham do thochostul Ulad. co tístais i curchaib ɫ co tistais ar tír dia cobair.
 Doratad im Mess Dead mac Amargin dalta do Choin Culaind mac secht mbliadan ar cléith ar dorus in dúne. ⁊ nonbur cecha  uaire isind ló do marbad dó. ⁊ geill Ulad do thabairt immach  cech lá do Lagnib fó thrí. ⁊ a mbreith innund do Mes Dead fo thrí ar galaib. Combad airsein no imberthea écomlund i tosaig i nHerind. Iss ed trá asberatsom in tan rod ngabsat Ulaid i tir  issind Etur anair. Is and dochotar tri chét laech cosin mac forsin chléith dia marbad. Dorat a búriud ass iarum oc beim a chind  de. Co cuala Cu Chulaind. Is nem maidesɫ is muir thráges ɫ talam conscara ɫ búriud mo daltaise oc imbirt ecomluind fair. La sodain focheird Cu Chulaind bedg immach. Roínti in sluag ina diaid.  Fechair cath and fo chetóir. Trom im in gress ro lasat. Cróda ind imthócbail amnas a mbúrach ro fersat na curaid ⁊ na láith  gaile. Ro congaibthe trá na da urgail ó theirt co nónai. Maidid iarum for Lagnib co turgabsat múr derg fri Ulto. ar ba geis do  Ultaib dul dar múr nderg. Ba fe ille f ba fe innund im in comrac. Dorochratar sochaide mór and do Ultaib i frecur in chatha. Dorochair and chetumus Mess Dead mac Amargin. ⁊ Bríannán  Brethach. ⁊ Condla. ⁊ Beothach ⁊ Conaed mac Mornai ⁊ sochaide archena.
 Is and sin tra luid Leborcham fothuaid riasin sluag co celmuiniu do mnaib Ulad ar ro batarside i ngúais ⁊ gábud ⁊ i toirsi móir ond uair ro gabad Etur forsna feraib .i. Mugain Aittenchaithrech ben   Chonchobuir meic Nesa andtuaid. Feidelm Noichruthach ‖ dano ingen Chonchobuir .i. noí crotha furri ⁊ ba hailliu cach cruth araile. Feidelm Foltchaín and dano ben Loegaire Buada ig. Findbec ingen Echach ben Chethirn meic Fintain. Brig Brethach ben Cheltchair. Findnige ingen Echach ben Eogain meic Durthacht.   Findch aem ingen Chathbada ben Amairgin Iarngiunnaig. Derb Forgaill ben Lugdach Riab nDerg. Emer Foltchain ingen Forgaill Manaig. ben Con Culaind meic Sualtaim. Lendabair ingen Eogain meic Durthacht ben Chonaill meic Amairgin. Niab ingen Cheltchair meic Uthidir ben Chormaic Con Longes meic  Conchobuir. Mó t urim andro batar do degmnaib and chena.  Mugain tra ro boí oca hacallaimsi na Leborchaimmi. Conid and atbertsi Mugain.
A ingen a luath a Lebarcham cia Ulto ána acca. A bé find forusta atchonnarcsa caimchele sliasta i sni m sruthfola. Fua  mbui beo cathmil Conchobor. Atchonnarc and Coin Culaind
 certlain o chúl co ulaig  cnedmar fadessin essi derga dia luid. Atconnarc Loegaire lon- Buadach fria thair culpait tolla imma thoíbu. tlacht a da bergin buada bebárnatar. Atconnarc and Brianan bretsatar fir frisa  comarnaic carn. Atconnarc and Gabliol lesciol lemnech lug.  Atconnarc and Conla Cáem toib selgatar fri lathraige lár. Atconnarc and Furbaide Fer Bend for daid ben doensus dergsus asa beirn buí. Atconnarc and Eogan Eo dia dergdeiss. assa dí láim dobebarnatar fuili folcmara fair. Atconnarc and Dubthach  di dóit lugdaig leosait dessa dlungsius. Atconnarc and Lugaid  lín a mac mbrogsus in n-ind fri durach nderg. Atconnarc and Amairgin artruad ro lassair assa chuthchath cath. Atconnarc and Ferġna fer brígach fer cetaro raid ria cach coraid foa dib sebtaib selsus. Atconnarc and Auchride augestar fri slúag sainsóis fria   n-indeg firu foi fó. Atconnarc and Beothaig beogestar dara óir srethius. fuli foa ún a selad fri slas. Atconnarc in tudbigid troethas rigrátha Rochad rúadbullech mac find Fatheman fri sellad slúag. Atconnarc and in suid sulbair soacallma rosiacht a ardinsci ardrígda úad ro sáraigsetar fir Fercherdne file ind ríg. Atconnarc and   Fiachraig n-ail ail cech ecló saír clóó. Atconnarc and Conaed cetguinech cetaro ráid ecrata garg. a róe rith ro bith mac Mornai moid no da thoib tuill túaim i timargar ith. Atconnarc and Corpre cend fir fris tnuid fris brunniu ben. Atconnarc and na riglasra  lassait amal oínaíbill. garg a ngascid gním gaile glaine. ⁊ Gormainech13465 Mane Milscothach ⁊ Ailil scel ⁊ Toscel Dures ⁊ Ret ⁊ Bricriu bertsait mórgnimu noí meic Carbada uill. Atconnarc and Conall  Cernach co coscraib co fodbaib co finnib co n-étib co n-ócaib ro ráith bríga in cathmiled cathbúadach cathchoscrach Conall cáem Cernach.  Atconnarc and Úarathach Cethern claidebrúad conmeil morgala.  asa Eolairg ard. Atconnarc and fofuaratar Ulaid nírro selgatar amal liges milchobur mil millsiund sastund sál mara móir tethragtar  cu tig. Atconnarc and do fuargaib ‖ ur immon sínsetar fir.
 immo tarlaicthe cranna imma cloiset gai. sciathgal scíath i cath. i cathbuadaig Ulaid iar n-araib ecrat iar fortbiu buiden iar slige air.   Dofairchelsa giall cech coicid de choicedaib Herend acht coiced Galion dofil ticfat tadbat fibait i nEmam dadaig. Ulaid ollchathaig frithalid na firu dosfil far ndochum acht cecha torchair díb iss ed celmaini in sein ruc Leborcham do mnaib Ulad.
 Luid Conall Cernach a oenur i n-iarmoracht Lagen do dígail a  brathar dorochratar sin chath .i. Mes Dead. ⁊ Loegaire. Iss ed luide for Áth Clíath sech Drummainech for Uib Gabla. i Forcarthain. sech Uachtur Aird. sech Nás. do Chloínud.
O ráncatar dī Lagin a tír luid cách úadib dia bailiu. Anais im  Mess Gegra for Cassán Chloínta a oínur. ⁊ a ara dar éssi in tslúaig.  Contuiliubsa colléic ar in t-ara fri Mess Gegra. ⁊ contolasu iarum. Maith lim ar in rí. A mbuí Mess Gegra oc descin ind usci co n-acca in cnoi ar fut na haband chuce. Ba meti cend fir in chnú. Luid sís fadessin conos tuc cuce ⁊ ros teind cona scín. ⁊ foracaib  leth ind eitne don gillu. Co n-faccaiseom in ngilla dofurcbad ón  talmain triana chotlud. ⁊ ro dúsig in gilla iar sin assa chotlud. Cid taí a gillai ol in rí. Drochaslingi atchonnarc ar in gilla. Gaib na eochu a gillai ol in rí. Ro gab in gilla na eochu. In chnú  dódais ar in gilla. iss ed or in rí. In farcbais a lleth damsa or in gilla. Minigid lim chetus or in rí. In fer doid in mbec sechomsa  ar in gilla no issad a mmór. Ro boí a lám in ríg fria agid ind ríg co lleith ind eitni. Donaidlend in gilla co claidiub co tall a  láim de. Olc sin a gillai ol in rí. Oslaic mo dorn atá leth ind eitni and. Amal atchonnairc in gilla anísin imsoí in claideb friss fessin co ndechaid triana druim síar. Fe amae a gillai or in rí.  Indlid fessin inti Mess Fegra a charput ⁊ dobeir a laim ind ara  belaib. In tan dī luid assinn áth síar. Is and doriacht Conall issin áth anair. Amlaid sin a Mess Gegra ar Conall. Ató sund ar Mess Gegra. Ceist iarum ar Conall. Cid ail and ar Mess Gegra acht intí dia ndligi fiachu saig fair cach cumung rot bé. Atát  mo brathir latsu ar Conall. Ni 'm chriss atát ar Mess Gegra. Bid  anim ón ar Conall. Ni fír ngascid ar Mes Gegra. comrac frimsa co n-oenláim. Is fair bias ar Conall. cumrigfithir mo lám dom thaíbse ar Conall. Co bo thrí ro cumriged lám Chonaill Chernaig dia thoíb. Ro thuairc cach a chéile combó derg ind aband díb. Fortressiu  iarum a chluchi in Chonaill. Maith trá a Chonaill ar Mes Gegra.
 Rofetarsa ni ragasu co rruca mo chendsa lett. ⁊ tabair mo chend  fort chend ⁊ m'orddan for th'orddan. Benaid Conall a chend de ic Cassán Chloínta. ⁊ berid Conall in cend co tarat forin liic ar  bruach átha. ‖ dolluid banna a mmediu in chind co ndechaid I  cend in chorthi co lluid trit co talmain. Dobert dano a chend forsa corthe. ⁊ adnaic a cend in corthe co talmain co tarla fora beolu docum na haband. Conall Cloen a ainmseom co sain. ar  ro batar tri ainmi la Ulto .i. Conall Clóen, ⁊ Cu Chulaind Goll. ⁊ Cuscraid Mend. Ro randsat mna Ulad i trí iat. Ro char cach a  fer don triursin. A trian ro charsa Coin Culaind batís guill cot acallaim. A trian ro charsat Conall Cloen batis cloín cot acallaim.  A trian ro charsat Cuscraid batis guit cot acallaim. Dobert im Conall a chendsom fora chend conid tarla dara ais combo diriuch ond uairsin. 
Luid dī Conall ina charpat a oínur ⁊ in t-ara i carpat Mes Gegra. Nos brogat dó iarum i nUachtur Fine. Co comrancatar fri coicait mban and sin .i. Buan ben Mes Gegra cona bantrocht oc tuidecht  assin chocrich atúaid. Cia cá taí a ben ar Conall. ben Mess Gegra ríg. Timarnad duit techt limsa ar Conall. Cia do thimarnae  or in ben. Mess Gegra ar Conall. In tucais chomartha latt or in ben. A charpat ⁊ a eich sund ar Conall. Sochaide da tabair  seotu ar in ben. A chend suno dano ar Conall. Am dílessa uadsom a fechtsa or in ben. No imdergtha in cend indara fecht ⁊ ro bánta in fecht aile. Cid dás in cend a ben ar Conall.  Rofetarsa im ar in ben. Immarbág dorala eturro ⁊ Athirne.  Atrubairtseom nacham béradsa oenfer d'Ultaib. Comrac imma brethir iarum iss ed daas in cend. Tairsiu chucumsa ar Conall issin carpat. an frim or si coro chainiur mo cheile. Tuargaib
 iarum a foíd guil esti. co clos co Temraig. ⁊ co Alind. ⁊ fosceird   dara cend ⁊ sí marb. Ata a fert forsin tsligi .i. Coll Buana. in coll ro ás triana fert.
Dotuc ass a gillai ar Conall. Foréimdim in cend do breith lim or in gilla. Gat a inchind ass or Conall. ⁊ immir claideb fair. ⁊ tuc a inchind latt. ⁊ cummaisc áel air. co nderna liathroit de.   Dogníther ón ⁊ facabair in cend acon mnaí. ⁊ lotarsom co rancatar Emain. Ba maídmech im la Ulto rí Lagen do marbad doib.
Is de sin trá atá Cuaird Athirni. ⁊ Marbad Mes Gegra do Chonall Chernach ⁊ Cath Etair.
