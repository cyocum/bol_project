 IT brónaig banchuiri buidnib dér. diar n-apthaib. di maigib díe dall fríth fonúair fasciugrat ceirm co forcingi dinn risib rot bith mairg ro fathatar flathi fer i ar mbuntaib bethaed gamain íath imderga essi. Ammiti tuathchaecha taircebat mo  milliud morulad atomchuinfet concechalsat buada atmbelat  eslabrai a baccaib ráth. Randfaider domun deslámaib dichra aige eblas eirr óencharpait ét im thúaith teora forranu fonena  nithu. ni ciat súli ní nad aiccet. Aithguba sirechtach sercfid brú in churad o ingnasaib. Concoillfither fír fer forgoba oinfer ecomluind ili eter da roth rosia dihal díriuch. Lorg  Léith Macha mairg ét i ssídib sies ingantu adderga uane  urchraide noes nibu thais arcuech n-aignech la dulu diluba atabiusa fri ecraitiu aithber aithber iarum dithi de lathe Mag Murthemni atharda iba srúaim sruthborr slán lam broind
 begdolb crú iar feis nom fothraicfe Nith nemnech nél sorcha  somlas semide. fuile form chuirp cribsaite. cretta fuidbechta  fuáim talman triuin tormaid écnaithi adrainfet comarbae cumachta. beca berthair ith amserdaib dith slabrae slab comdetae. cluim cathu canis n-imarburt. Gand gein gignithar gair ria ndomun díth. bith daer a acille bid dorcha a amser.   togaethfaid sochaide soifid iliu hé rofiastar i mbo cen athfir. Riris goí cloifid fir fessair cathu. carcair airchind imdibe ball brisiud cnama cumma tuinne tadlach sula saebrechta úabair ór urraib. arget ar crannaib. gemma a lecaib linfait  saint sleibe glainithe. gressach taircsiu sáer diamlaid ar   dofessammar fair i forciund a dala lathe ‖ dia mbaidfider bith móras doine duib duile dia cennach. acht adraid in mac cona recht is ferr dúib co fa secht os mé im uabor immarordus a leic dogenaind bad ferr arom beth mad cet bith. It bronaig.
 Iar sin tuargabtar in banchuire gair guil ⁊ golgaire ar rofetatar  nach ricfad co Ulto Cu Chulaind.
Ro boí tech a mumme rod n-altsom ara chind forin tsligid taidledsom béos in tan na theiged fora érim secci fadess ⁊ aness. Lestar co ndig leesi ara chindsom do grés. ibid dig. ⁊ documlai ass  ⁊ celebraid dia mummi. Téit ass iar Sligi Midluachra. iar Maig  Mogna. Co n-accai ní na teora ammiti túathchaecha ara chind forin tsligid. Orce co nemib ⁊ epthaib fonoíset for beraib cairthind. Ba do gessib Con Culaind cen adall fulachta dia chathim. Geiss  dó dano cárna a chomanma do ithi. Rethid ⁊ ba do dul seccu. rufitir níbu 'c denam a lessa ro bass and. Conid de asbert friss  ind ammait. Tadall latt a Chu Chulaind. Ni adliub ém ol Cu Chulaind. Até in biad cu ol si. Diambad fulocht mór no beth and or si ro adelta. Úair is bec fil and ni thaidle. Ni tualaing  mór nad fulaing ɫ nad geib in mbec. Ataellasom iarom. ⁊ tonindnaig ind ammait leithi in chon dó assa laim chlí. Adetha Cu Chulaind  iarum assa láim ⁊ dambeir fó sliasait clí. Ind lám rod gab ⁊ in tsliasait fo tarat ro gabtha o chund co fond conna rabi a nnert cétna indib.
 Documlat ass iarum iar Sligi Midluachra timchell Sleibe Fuait  fades. Conid and asbert Cu Chulaind fri Loeg. Cia facca dún  a phopa Loíg. Conid de asbert Loeg. Troich imda ⁊ mórchoscuir. Fe amae ol Cu Chulaind. Fuaim immairic eich dubderga comrethi clár clé clithi remituit a rae ar mothuittet eich i fochluib. fe. cian  adraigsemar messchuriu fer nHerend. In tan dochúaid Cu Chulaind for Sligid Midluachra fodess co 'mmanaccai dó ⁊ an dunad  boí i mMaig Murthemne. Is and asbert Erc mac Carpri.
.R. Atchiusa sund carpat cóem crichid cumtachglan co  pupaill uanicda co mórsaide do chlessaib cliss gascid i carput chaín chlessamna colgatchaín. Is amlaid atá in carpatsain for da n-echaib cendbeca cruindbeca corrbeca crú eich bedgaich  bolgsróin bolgroisc uchtlethnai brondlethnai. cidat cuibdi comriata inn echradsin nídat comdatha. indala ech díb  luglíath lemnech maignech tairngech torandchlessach stuagmar fótmar focursid. In t-ech aile im círdub cenand brúmar co mbrúaib duba dorchaide. Da chuing ardda fororda foraib.  Fuil fer findcass foltlebor issin charputsin. Luinech derg  daigerda na láim ar derglassad. enblaith etarluamnach uasa erra oenchairpait. Folt dúalách trí ndatha fair .i. folt dond ra tuind cind. folt croderg iar n-irmedon. mind orda ra tuigedar dianechtair. Caín cocarus in chind ⁊ ind fuiltsin  co uirend teora imsrotha de immo chend. Comba samalta  ra tétaib órsnáid dar or n-indeona fo láim suad saincherda. na ra buiderad ris taitni grian i llathi samrata i mmedón mís mai. taidlech cecha fadmainni d'fuilt ind óclaígsin.
A sein chucund m fersin a firu Herend no frithalid. 
 Turgabad fert fotbaig fo Erc mac Carpri in tansin. ⁊ doringintea  lebend sciath imbe. ⁊ dorónta tri catha ‖ cróda comchóire do feraib Herend in tansin. ⁊ atbert Erc. Frithalid a firu Herend in fersin .i. Coin Culaind. ⁊ ro ráid na briathrasa.
.R. Comergid a firu Herend. atraigid fil sund Coin  Culaind costodach coscarach claidiubderg. iraichlid erachlid.  airegid. Iactbadir cind de sein ailfitir aichthi cosc n-admait ditnui taclaid ferg fair. Óenní sin amáin mac Dé mac duini. mairg mindóene mairg séis mairg sreith mairg suthchernaid
 gen in flaith flaith findnélach fornélach fossad fichda fírchlich   feromail ra hart in domuin dedenaig. boí dano noí mís fo chleith ingeni détlaind bunaid. machit Macha immanar neóil slecht mairc ro chaith slecht bud adbur anmich airchind dian tic bacher Cua comergid. Comergid.
Cinnas fuirechlem. Cinnas aurisfemmar clessu ol firu Herend.  Ni handsa. Is í mo chomairlisi dúib ol Erc na cethri chuicid.  filet sund di choicedaib Herend denid óenbuidin díb ⁊ óenchlár dona sciathaib immon mbuidinsin anúas ⁊ imma cuairt ⁊ foraib. ⁊ tabraid triar cacha arda immon mbudinsin. ⁊ dias oc imessarcain do neoch as tressiu don tslúag. ⁊ cainte co culluaisc accu. Co rragbat   algis dia gaibseom féin .i. Blad ar Bladaib a ainmside. ⁊ dano co rragbat algis dona gaib indlithib dolleicther fair beus. Atá i tairngere dia gaiseom rí do marbad de. mani gabthar algis de. ⁊ tabraid gáir guil ⁊ éigmi. ni geba in fer ara bruth ⁊ forbruth na  n-ech. ⁊ ni chunnecha comlund chucaib anial ro chunnig oc Tánai  bó Cualnge. Dognither anísin amal ro rádi Erc.
Dotháet tra Cu Chulaind dochum na buidni. ⁊ dorat na trí torandchless forsin carpat .i. torandchless cet ⁊ torandchless tri cet ⁊ torandchless tri nónbur. do urscartad na slóg di Maig Murthemni. Tanic Cu Chulaind cusin mbudin. ⁊ gabaid glés   n-immberta a airm forru. Is cumma no imbred na gai ⁊ in scíath ⁊ in claideb ⁊ na clessa. comtar lir gainem mara ⁊ renna nime ⁊ drucht cétamuin ⁊ loa snechtai ⁊ bommand ega. ⁊ dulli for fidbaid. ⁊ budi for Bregmaig. ⁊ fér fo chossaib grega i lló samraid a lleithchind  ⁊ a llethchloicne ⁊ a llethlama. ⁊ a llethchossa. ⁊ a cnáma derga  comscaílte iarna n-esrédiud fo Mag Murthemni. ⁊ ropo liath in magsin dia n-inchinnib iarsin tress dibergesin ⁊ imberta arm dorat Cu Chulaind forru.
Iar sin co n-acca in dís ocond immessorgain cena n-etarscarad. Is mebol duit a Chu Chulaind cen etargaire na dessise ar in cainte.   La sin trá ro thairling Cu Chulaind chucu. ⁊ dobeir buille dia durn i cend chechtar de co tanic a n-inchind dara cluasaib ⁊ dara srónaib immach. Darónais a n-etargaire or in cainte. ni drónand nechtar de olc ria cheile. Ni betis na tost tria impide forru ar Cu Chulaind.  In gaisin damsa a Chu Chulaind or in cainte. Tongimse a tonges  mo thúath. nach mó a richtu a lessa duitseo andas damsa. Ataat fir Herend form sund ⁊ atú forro dano. Not airubsa dano mani thuca ar in cainte. Nirom aeradsa dano riam i cinaid mo drochthidnacuil.
 ɫ mo dothchernais. La sodain ro díbairg in ngai dó 's a urlond  reme co ndechaid triana chend. ⁊ coro marb nonbur friss anall.  Dodechaid Cu Chulaind triasin mbuidin co forcend. La sin ro gab Lugaid mac Con Ruí in tres ngai n-indlithe ro boí oc maccaib Calatin. Cráet dofaeth don gaiseo a macc.u Calatin ar Lugaid.  Dofaeth rí din gaisin or meic Calatin. Iar sin ro theilg Lugaid  in ngai ‖ forsin carpat co tarlai i lLáeg mac Riangabra. co tarlaic  a mbuí do innib ina medón co rrabi for fortchi in charpait. Is and sin ro ráid Láeg. Goirt rom gaet. ⁊c
Iar sin tra dobeir Cu Chulaind in ngai ass. ⁊ celebraid Lóeg.  Conid and atbert Cu Chulaind bam eirrse ⁊ bam ara isind lathiusa indiu. In tan rosiacht Cu Chulaind co forcend na buidni. Co  n-accai in diis oc imessorgain ara bélaib ⁊ cáinte co cullúaisc oca. Is mebul duit ol indala fer a Chu Chulaind cen etairgaire etruind. La sin tarblaing Cu Chulaind chuccu ⁊ sreith cechtar de a leth co  nderna brosnaig ndiib immon carraic ro boí ina farrad. In gaisin damsa a Chu Chulaind ol in cainte. Tongusa a tonges mo thúath  ní mó richtain a lessa in gai duitsiu oldaas damsa. Cethri choicid Heren d form láim ⁊ form gail ⁊ form gaisced do aurscartad di Maig  Murthemni isind lósa indiu. Nott aírubsa ol in cainte. Ni dlegar dím acht oenailgis isind losa. ⁊ dano ro íccus do chind m'enig indiu chena. Aírfatsa Ultu it chinaidsiu ol in cainte. Nira aertha ém  ríam ol se i cin mo díbese. nach mo dothchernais. A mbec arathá  dī dom saegulsa ní airfaither issind lathiusa indiu. Dobert Cu Chulaind in gai dó ar urlaind co ndechaid triana chend ⁊ coro marb nónbur ris aníar. ⁊ fethid triasin mbuidin amal atrubramar remaind. 
Ro gab Erc mac Cairpri in tres gae indlithi ro boí oc maccaib Calatin. Cid bias din gaiseo a maccu Calatin ar Erc mac Carpri.  Ni handsa. Dofuit rí din gaisin ar meic Calatin. Rochuala lib dofaíthsad din gai o chianaib ro leici Lugaid. Is fír on ém or meic Calatin. dorocliair rí arad Herend de .i. ara Con Culaind .i. Laeg  mac Riangabra. Tongus a tonges mo thúath ni tét ar guin ríg  rod mbí. La sin dolleici Erc in gai fair conid ecmaing issin Liath Macha. Gataid Cu Chulaind in ngai ass. ⁊ celebrais cách dia cheile díb. La sodain leicthi in Liath Macha ⁊ leth a chunga fo
 brágit co ndechaid i lLind Léith i Sliab Fuait. Is ass dodechaid  Con Culaind is inti dano dochuaid iarna guin. Conid de asbert  Cu Chulaind. Rires t'ech óenchuing sunda indiu ol Cu Chulaind. La sain ataig Cu Chulaind a lethchoiss fo chend inna cunga. ⁊ faidid tresin mbudin in n-inas cetna. Co n-acca in dís ocind immesorgain ara chind. ⁊ cainte co cullisc ocaib. Ros etarscar  iarum. ⁊ nirbo messu in t-etarscarad dorat forru andaas forsin  cethrur n-aile. In gaisin damsa a Chu Chulaind ol in cainte. Ní mó a richtain a lessa duit in gai andás damsa. Not aírubsa ol in cainte. Ro íccus dom inchaib indiu. ni dlegar dam acht oenalgis isind lousa. Aírfatsa Ultu it chinta. Ro iccus dia   n-inchaib ol se. Airfatsa do chenel or in cainte. Tír ém nad ranacsa riam ní ricfat scéla m'écnaig remum. uair is bec atá dom saegul. Dotheilg Cu Chulaind in ngai dó ⁊ a urlond reme co ndechaid triana chend ⁊ tré trí nonboru aile. Is rath co feirg a Chu Chulaind ar in cánti. 
 Iar sin tra luid Cu Chulaind aridisi tresin mbuidin co forcend. Iar sin dano ro gab Lugaid in tres gai indlithi ra boí oc maccaib Calatin. Cid bias din gaiseo a maccu Calatin Tuitfid rí de ar meic Calatin. Rochuala lib dofáethsad din gai ro leci Erc imbuaruch. Is fir ón or se darochair rí ech Herend de .i. in Liath   Macha. Tongusa a tonges mo thuath ní taít ar guin ríg rod bí.  La ssin dolléci ‖ Lugaid in ngai do Choin Culaind co n-ecmoing ind co tarlaic anro buí ina broind co rrabi for fortchi in charpait. La sin dolluid in Dub Sainglend úad co lleith a chunga co lluid i  lLoch nDub i crích Muscraige Tíre. Is ass dodechuid dochum  Con Culaind. Is and luid aridisi coro fichi in loch la sodain.
Iar sain tra tarrasair in carpat a oínur forsin maig. Iar sin atbert Cu Chulaind. Rop ail damsa ol Cu Chulaind dul connici in loch ucut d'ól digi ass. Is cet lind ar iat acht co tís chucund  aridisi. Forcongersa foruib or Cu Chulaind mani thísiursa féin  co tistaisi armo chend.
Iar sin tra ro theclaim inne a brond ina ucht. ⁊ téit ass dochum ind locha. Amal ro n-ánic in loch ataig a láim sethno a brond co fargab anro boí do indib ina broind. Ibid dig iarum ⁊ fothruci  ass. Is de atá Loch Lámraith i mMaig Murthemni. Ainm aile  dó dano Loch Tondchuil. Iar sin docuridar bedg ass. ⁊ forcongair foraib co ndigsitis ara chend.
Dodechaid iarum crích mór ond loch síar. ⁊ rucad a rosc airi. ⁊  téit dochum coirthi cloiche file isin maig co tarat a choimchriss
 immi nar ablad na suidiu nach ina ligu. combad ina sessam atbalad.  Is iar sin dodechatar na fir imma cuairt immi ⁊ niro lamsatar dul a dochum. Andar leo ropo beo. Is mebol dúib ol Erc mac  Carpri cen chend ind fir do thabairt lib i ndigail chind m'atharsa rucad leis coro adnacht fri airsce Echdach Nia Fer. Rucad a chend assaide co fil i Síd Nenta iar nUsciu. 
Iar sin tra dodechaid in Líath Macha co Coin Culaind dia imchomét i céin ro boí a anim and ⁊ ro mair in lon láith assa étun. Is iarum  birt in Liath Macha na tri dergruathra immi ma cuairt. co torchratar .l. leis cona fiaclaib. ⁊ xxx. cach cruí dó iss ed ro marb don tslúag. Conid de atá nitathe buadremmend ind Léith Macha iar marbad  Con Culaind. Conid iar sin dolluid ind ennach fora gualaind. Nirbo gnáth in corthe út fo enaib ar Erc mac Corpri. Iar sin tra  ra choraig Lugaid a moing dara aiss. ⁊ benaid a chend de. Iar sin tra dorochair a chlaideb a llaim Con Culaind co n-eccmoing a láim doí di Lugaid co rrabi for lár. Benair a lám doí dano di  Choin Culaind dia digail.
Documlat ass iarum in tslúaig ⁊ doberat leo cend Con Culaind ⁊  a laim dói co tancatar Temraig. Conid and atá otharlige a chind ⁊ a láime doí. ⁊ lán lainne a scéith di úir. Conid de asbert Ceiid Faelad mac Ailella. i nAidedaib Ulad. 
Doceir Cu Chulaind caín tuir. trénfer i nnAirbiu Rofir reraig buidne ba mó clith. for Mac Tri Con for Lugthig. 
lín todforchair ferda nglé nirbo thuttim midlaige. 
Cethri ochtair cethri deich. cethri coícait cain in treith; cethri trichait tolgda rím cethri cethrachait cruaidgnim. 
Cethri fichit fríth co feib. fosroirtib mac Sualtin; 
Ro gaet i n-athgubu tricha ríg di erchoraib. im uii. fichtiu anchinne fosnacaib di erbonaib. Ata cend chonar do. droneirr i n-ochtor Temro. uaigthe iarom a forceth. d'airsciu Cairpri Niod Fer Ata cend Echdach indiu i sSíd Nenta iar Usciu; Úaigthe cend Corpri caín rí do airsciu Echdach i Tethbai. 
Iar sin documlat in tslúaig ass fades co rancatar abaind Lifi.   Amal rancatar in n-abaind ‖ asbert Lugaid fria araid. Is trom lim mo chriss lán immum ol se. Is áil dam mo fothrucud. Docuredar ass erchomuir in tslúaig. Fothraicid iarum. Documlaiset ass iar suidiu. Atetha íach etera da cholptha.  docuiredar suas dia araid. benaidside tenid dia urgnum fo chetóir. 
Is iar sin documlat slúaig Ulad atúaid o Emuin Macha dochum Sleibe Fuait iar cur a cessa díb. Ro boí cinniud tria chombáig iarum eter Choin Culaind ⁊ Conall Cernach .i. ciped chia díb no  marbtha ar tús a digail dia cheiliu. ⁊ mad misse marbthair ar tús ar Cú Chulaind cia luathe nom dígela. A lla not gentar ar  Conall Cernach do digai; damsa resin fescursin. ⁊ mad misse marbthair and or Conall. cia luathe nom digéla. Nipa úar th'fuilsiu limsa for talmain ol Cu Chulaind in tan not digél.
 In tan iarum dodechaid Conall Cernach resin slúag ina charput co comarnic frisin Liath Macha ⁊ a thoesca fola tríít oc dul do Lind  Léith. Conid and asbert Conall Cernach.
.R. Ni cumgid cuinge co lLind Léith co rrega co fuilib fonnaide fo chollaib clí co fuidlechtaib fuili fir sceo eich im  láim doí Lugdach. Lugaid mac Con Ruí meic Dare iss e ro marb mo chomaltsa Coin Culaind. 
 Luid íar sin Conall Cernach ⁊ in Liath Macha reme coro lá cuairt sinn arbaig. Co n-accatar Coin Culaind immon corthe. Luid dano in Líath Macha co tarat a chend for brunnib Con Culaind. Is dethitiu don Liath Macha in corp út ar Conall. Téit tra Conall  iar tain. ⁊ ataig a thraig fri airrbe. Tongusa a tonges mo thúath.  ar se. rop airrbe rofir in so. Ro batsis ainm dond inud ol in druí. Bid ed ainm in tiriseo co bráth. Airrbe Rofir.
Tocumlaí iarum i ndegaid in tslúaig. Is and ro boí Lugaid oca fothrucud. Decce dún a mmag ol Lugaid fria araid na tistar  chucund cen aicsin. Doféccai secha in t-ara. Dofil oenmarcach  sund chucund or se. ⁊ is mór a. gripe ⁊ a luas dothet. indar lat is feochuine Herend fil uasa. Indar lat it loa snectai breccait a mmag fris anair. Ní inmain in marcach dothaet and ar Lugaid  .i. Conall Cernach in sin forsin Deirg Druchtais. Na eoin atchonnarcais uasu. na fóit a cruib ind eichsin. na loa snechtai  atchonnarcais do breccad in maige friss anair. uanbach a bélaib ind eichsin. ⁊ a gglomraib in tsréin. Fég darisse ar Lugaid cisi chonar dotháet. Dotháet dochum ind atha ar in t-ara .i. in chonar  dodechaid in slúag. Dolléic sechund in t-echsin ar Lugaid ní áil dún comrac fris. 
In tan iarum rosiacht Conall Cernach co medón ind átha doféccai secha dé de araid sucut ar se. Dofeccai secha in tres fecht. Dé de rig sút ar se. Is ferr damsa a adall. Adella cuccu. Is fo-  chen aged fécheman. ol Conall Cernach. Intí dano dia ndligi fiachu dosfothlaig fair. Dligim dítsu ar Conall Cernach .i. marbad  mo chomcheili Con Culaind ⁊ itú ic triall a acrai fort. Ní cóir ón or Lugaid ar ní armide ar laechdacht duitsiu comrac frimsa sund co rrí búaid mo choscair lim tír Muman. Dogénaindse mani  beth techt dún for oenchonair ⁊ i comlabrai ⁊ i cotchennas or Conall Cernach. Nipa hansa a mbia di sudiu or Lugaid. Regatsa  amne for Belach Gabrúain co ndechus for Belach Smechuin. Airgsiu amne for Gabuir for Mairg Lagen co comairsem i mMaig Argetrois. Lugaid is é cetaranic. Tanic a cheile ina diaid .i.  Conall Cernach. Tarlaic urchor fair ‖ dia slig. ⁊ a choss frisin coirthe fil i mMaig Argetrois co ndecmaing i lLugaid conid de  atá Corthe Lugdach i mMaig Argetrois.
 Luid iarum iarna chétguiniu co mboí oc Fertai Lugdach i nDroictib  Ossairge. Conid and immanarraid dóib. Rop áil damsa or Lugaid conum rabad fir fer úaitsiu. Cid ón or Conall Cernach. Connacham thised úait acht oenlám. ar ní fil acht oenlám lim. Rot bia or  Conall Cernach. Cengaltar a lám iarum dia thóeb co suanemnaib. Ro batar ind sin eter da thráth din ló. ⁊ ni fuair nechtar de eill  fora cheile. In tan nad fúair Conall Cernach eill fair dofeccai secha a gabuir .i. in Deirg nDruchtaig. Cend con furriside. for- dibad na firu isna cathaib ⁊ isna irgalaib. La sin donic in gabuir  chuci corra gaib mír assa thoíb co tarlaic inna raba ina broind  co rraba imma chossa. Fe amae or Lugaid ní fír fer anísin a Chonaill Chernaig. Ni tharddusa duitsiu or Conall Cernach act darmo chend féin. Ni tharddus im duit dar cend na robb ⁊ na n-ecodnach. Rofetursa tra or Lugaid nad ragasu co rruca mo  chendsa latt. uair dofucsamni cend Con Culaind. Co tardda  trá ar se mo chendsa ar do chend ⁊ co n-erbara mo rígise fordo ríge. ⁊ mo gaisced fordo gaisced. Ar is ferr limsa combad tú laech bad dech no beth i nHerind. La ssin benaid Conall Cernach a chend de. 
Tocumlai ass iarum cosin cend leiss. Co comarnic fri Ulto i rRoirind hi tirib Lagen. Forruimther a cend forsin chloich ⁊ ro  dermatad and. Co rrancatar Gris. Is and sin imchoemnacair Conall Cernach. in tuc nech uaib a cend ar se. Ni thucsam ar cách. Is and asbert Conall Cernach. Tongusa a tonges mo thúath  or se ní midbine in sin. Is de atá Midbine oc Roirind. Tintaiset  dochum in chind arise. Co n-accas ní ro berbai in cend in cloich co ndechaid treithe. Niro damsat Ulaid co mbuaid choscair do Emuin Macha in tsechtmainsin. Ro damastar im anim Con Culaind co tarfád don .l. rígan ro saraigestar a llaa re tuidecht don chath.  Co n-accas ní Cu Chulaind ina siaburcharput isind aeór os Emuin Macha. Conid and ro chan Cu Chulaind dóib co n-erbairt iarna eistecht.
 Eomuin Eomuin. oll olleith. tan ré Talcind trebfait iathu Emna. ticfat de Eoraip Elpae. di usciu ethar domuin  dobním co sluagaib Succet sailiu gil gigsit co rríg n-ardnime alchel coton Sion suidigthe leis raigma do lathiu lanbratha.  Fer cain congeba frim anair isind oínmaig. maith in sin co comairsem a Emain.
