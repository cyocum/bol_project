Briathra Moraind in so sis oc tecosc Ḟechtnaig diaro ḟóid Morand a dalta chuce .i. Nere.
Abbair ris ri cach ṁbrethir ar Morand. INNis dó rí cach ṁbrethir. Brig dó ri cach ṁbrethir.
Mórad fírinne. nommorfa.
nertad firinne. nonertfa.
Cometad .f. nocometfa.
Tocbad .f. notoceba.
Seiched .f. nosseichfe.
Cipé chometas .f. ni esseba nach maith aire. Nochon airchiure flaith.
Ar is tre fír flathemon mortlada tromlige do dóinib diṅgbatar.
IS tre ḟír fl. at márchatha de chrichaib cunámat curethar.
IS t. f. fl. cach ana lán cach lestar lán imma ḟlaith.
IS t. f. fl. soss. slante. sid. suba. soad. same. sadile. slánchride cach comarbae cona chlí in cháinchomarbai clannas.
IS t. f. f. mesrada móra at manna milsi blaissetar.
IS t. f. f. tra libarna lána lanamna bana. barc i cind cetre.
IS t. f. tocbait dúsi ili órda airgdide.
IS t. f. docuredar muir ildelba míl mina mór for tractaib dergetar.
IS t. f. aibne usci iasc a tonnaib de snamaib snegtar.
IS t. f. sína caine cach tremsi techtaide dudecat .i. Gaim cáin cuisnech. Errach tírim gaithach. Sam tur frossach. Fogomur tromdruchtach torthech.
Gó flathemon dobeir sína saíba. ⁊ mortlada. ⁊ gallra. ancessa for tuatha.
IS t. f. cacha cethri i crichaib cach ḟlathemon fireóin cen tedma cen aṅces foraib.
IS t. f. cech suth soínmech. cach doth torthech. cech lamnad lanchóir.
IS f. ni ḟuiglid nach fuigled manip co fasaigib firinne fogabthar ar it fasaig ⁊ roscaid berthe bretha. Ni brithem lasna furecar.
Abbair ris tra nirip diumsach. diupartach doguittech. doitgi.
Dligidir cech duigthech dígi.
Dligid cech diumsach tairniud.
D. cech airrechtach atháini.
D. cech dotheṅga miscais.
D. cech gubrithem duaidid ⁊ gairsechla
Abbair ris nirip rannaire fuamna goa. Ar ni cumgat baa goa i cathróib.
Abbair ris nip fuilech. nip cuilech. nip croda a acnam.
Abbair ris ni ḟuigbe co ṅgói cathrói ar ni frith ni fuigebthar britem bas ḟiriu cathroi.
Abbair ris ni lua urlommand for úarmirend croda for feola fine ar etarbai n-indeirb n-incliss im tír caich ar n-uair.
Abbair ris cóich rabúi. ɫ cóich bias in bithsa. Fingal mairg forṅdoirtither. mairg doda-foír. .i. mairg forṅdóirter do-fechar co nomaid nó.
IS olc foferthar
Marnas merthir. Gonas gentair.
Finit amen finit.

