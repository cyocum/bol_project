TRea ropo maith in ben
ingen Ronáin rig Lagen
cona caemcheil gnathaig cain
mathair Baithin maic Finnaig.
Finnach foglaid ro bái i ṅgait
isin sciaich forsin tiprait
dia tánic d'indlat a lám
Trea rindbalc ingen Ronain.
O ro derc in foglaid féig
for ingin Ronain roréil
ro sní ní dia thoil a cuirp
forin gas ṁbilair ṁblathguirt
Ro chaith inn ingen in ṅgas
Forsa int adbar amnas.
suairc in saerchéim asa gleo
dia ra compred Baethin bithbeo
