Senbriathra Fithail in so sis.
Tossahch augrai athchosan.
T. ethig arlicud
T. écnaig airbire
T. eolais imchomarc
T. ordain enecland.
T. súthi sochoisce
T. tocaid trebaire.
T. féli forsiṅge.
T. crabaid cosmaili
T. ecnai algine
T. uilc uaborbriathar
T. córai cáinepert
T. dóire drochlepaid.
T. crine gallraige
T. tróge toirsige
T. lubra lén.
T. cutma guforgell.
T. sodchaid dagben.
T. dodchaid drochben.
.Fithal. Atchota sochell roda-biatha.
A. duthracht dorota.
A. ciall cáinchruth.
A. báes burba.
A. fascre roḟascre
A. miscais airbire
A. druis digna
A. lesci fatsine
A. becdatu cáinbude
A. diummus dimda
A. coirm clotha.
A. fergach frithorgain
A. flaith labrai
A. etla utmailli
A. accobur feidli
A. gaís airmitiu
A. báis bága.
A. brugas bronnud
A. bríg baraind.
A. bilteṅga brath
A. milteṅga brithemnacht
A. áne erlabra.
A. daidbre dochraite
A. brón debthaige.
A. cath cóiniud.
A. sochlach cocorus
A. imresain imned.
A. immad díchoilad
A. terca leire
A. soíre soigthige
A. doíre cumga
A. borb gnimcha.
.Fithal. Bat fattech arnabat fiachach.
B. Trebar arnabat gabalach
B. eslbar corbot erdairc
B. gartaid corbat sochraid.
B. buidech corbat írach
B. umal corbot uasal.
Ferr dán orbba.
F. ledb luge
F. dál debech
F. doairm diairm
F. moín immatreb.
F. mog marbad
F. mag mórsliab
F. tigba torud.
F. tuath tinnscra
F. teiched tairisem
F. trumma dinnimi.
F. tairisiu tairṅgire
F. sobarthain suithe 
F. senḟiach senecraite
F. síd sochocad.
F. soben sochenel
F. cride gialla.
F. cara coirm.
F. ciall cáinchruth
F. colud duma.
F. coma coimtid
F. athe opad
F. aire iarraid.
F. atitiu acsin.
F. ana fognam
F. astúd amaires
F. rand repind.
F. rath riarugud
F. ré rathaib
F. rous ruath
F. gart grísad
F. grés soos
F. gáis gasced
F. gaire immad
F. gremm grefel
F. luathi digairsi
F. lubair áine
F. léire lamide
F. bó bliadain
F. búane ane.
F. bríg bágaib
F. bás bithanim
F. bude digbail
F. bec éra.
F. drochdán dilmaine.
.Fithal. Dligid ecna airmitin
D. fír fortacht
D. gó cairigud
D. clóine cundrech.
D. ugra etargaire
D. rath riara.
D. aite a ṡochraite
D. naidm nascar
D. rath a imdegail
D. fiadnaise a fugrell.
D. fudir fritholta
D. maith mórad
D. díbe dimmolud
D. dall dítin
D. erdál erḟócra
D. óc eladain
D. altram imḟochaid
d. magister sogaire.
D. foindelach fuacra
D. coibche certugud
D. athair sogaire
D. mathair míne
D. mer múnud.
D. othur iarfaigid.
D. eitge amsir.
D. tairec tunide.
D. aí astud.
Gáeth cach co rreic a ḟorbbai
Baeth cách co lluaig tíri.
Rectaid cách co lenbo
Ferach cach co crésíni
Sochla .c. co áir
Brugaid .c. co éthech
Fénnid .c. co trebar
Amus .c. co forus
Sochond .c. co mesca
Codnach .c. co feirg.
Sognaid .c. co fuacht
Sobraig .c. co haltram
Rúnid .c. co ugra
Fálid .c. co dona
Dana .c. co ethech
Erra .c. co fogail.
Traigthech .c. co cairpdech
Caíd cach ceól co cruit
Sochaird .c. sona
Dochraid cech ṅdona
Milsem cach lochta a airigid
Milsem cech céol céol ind orcin
Milsevm cecha corma a cétdeog.,
Sé comartha déc drochthacrai .i. frithchathugud fessa
Attach drochberla
Ilar n-athise.
Cathigud cen chomartha.
Rigne labartha
A molad fadesin
Failte fri tuisel tacrai
Tomus fri arddu.
Folabrad n-insci
IMtholta ṅgáisi.
Derbad n-inderb
Dinsem lebor.
Soud fri noise
Airdde ṅgotha.
Utmaille tacrai.
Tacra fergach.
Spcad sochairde
Cátingud cáich.,
IS áil damsa co fessur cinnas beo eter baethu ⁊ gaethu ⁊ gnathchib ⁊ iṅgnathchib eter senaib ⁊ ocaib ⁊ ecnaidib ⁊ anecnaidib ar a mac fri Fithal .Ni. ar Fithal.
Nirbat rogáeth
Nirbat robaeth
N. rouallach
N. dimbrigach
N. romorda.
N. robecda.
N. rolabar
N. rothó
N. rochruaid
N. rothim.
Diambat rogaeth frithot-sailfaider
Diambat robaeth not-togaibfaider
D. rouallach not-dimdaigfaider
D. robecda bat digráid.
D. rolabar bat dergna.
D. rothó nit-suilfither
D. rochuaid fordit-brisfider
D. rothim not-dr(..)fider.
Ceist Cinnas rombeo. Ni
Bat dath fri gáis arna rot-togaitha nech i ṅgáis
Bat uallach fri uaill arna tucthar crich fort.
Bat becda fri becdataid i ndentar do thol
Bat labor fri labra inotagar cath.
Bat tó fri tó i n-étsider aisneis.
Bat cruaid fri cras arnachat-tarda (.)ech i n-éisleis.
Bat moeth fri maethi arnadot-rocra cach.
cid immangéb trebad ol a mac fri Fithal.
Ni. ol Fithal IM indeoin.
Cade ind indeoin trebtha ol in mac.
Ni. ben maith ol Fithal
cinnas atgniusa in degmnai ar in mac.
Ni. asa deilb ⁊ asa costud ar Fithal .i.
Ni thuca in cail ṅgarit ossí chamḟinnach.
Ni thuca in remair ṅgarit.
Ni thuca in faind fatai.
Ni thuca in dupai ṅdochoisc
Ni thuca in n-udir n-abbuidi.
Ni thuca in duib temlidi
Ni thuca in cenaind ṅgairectaig.
N. in cáil clandmair is í druthethaind.
N. in mairlig miepertaig cecha tuca.
Ceist cia ben dobér old in mac .Ni. ol Fithal. Matchotai na finna forsiuṅga. Na bána gela cenduba.
cid as dech ban. Ni. Ben nad fetatar fir remut acht matchathar Iarmotha sin ni gabtha friu ara n-aicenta. Et nidat follaigthe ar richtain a lessa.
Cid dogen friu ol in mac. A ṅgabail dara n-anmi cipsi chruth beithi ol Fithal. ar noco derglastar eter díb meni gabthar dara n-ainme.
Cid as messo ban. Ni. Bé chairn.
Cid as messom andaside. Ni fer doda-beir i cormthech coa chen
Cid as messo andate diblínaib. Ni. Mac berar etarru. Nin-aile. nin-turcaba. Ni mora ar ní bia cen n-ethig ⁊ cen mebail.,
Dán
ecna dogni rig do bocht
Dogní anrath do essirt.
D. sochenel do docheniul
D. gaeth do baeth
Maith a thossach.
Ferr a dered.
Airmitnech issin chentur.
Logmar issind altur.
Ni dercointech fri dered .i. fri tabairt nime dó
Dolig dán laechdacht.
Ni erdairc. ⁊ is dergna a dúi
Gnimuch duthain a súi.
IT etradaig a bí.
IT iffernaig a mmmairb.
Nir thimna athair da mac.
Mairg dianid dan laechdacht.
