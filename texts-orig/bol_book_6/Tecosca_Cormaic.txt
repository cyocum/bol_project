Tecosca Cormaic in so sís.
A hui Chind a Chormaic ol Carpre. Cia dech do ríg .Ni. or Cormac
ainmne cen debaid.
Soacallma cen mordataid
Deithitiu senchasa.
Fritholaid ḟína. 
Géill i ṅglassaib
Slogad ri deithbere
fir cen ḟuille.
Trocaire co ndluthud recta
Síd do thuathaib.
Ratha écsamla.
Bretha fíra
Morad nemed
Airmitiu ḟiled
Adrad De móir
Torud inna ḟlaith
Deicsiu cach thruaig
Almsana ile
Mess for crannaib
IAsc i n-inberaib
Talam torthech
Bárca do thochor i port
Allmaire sét.
Murchoirthe dílse
Etach sirecda
Droṅg claidebbemnech
Arcometa a thúaith
Forrana dar crícha
Torramad eslánu
Lessaiged triunu
Tectad fír
Cariged gói
Baded bidbadu
Bered firbretha
Biathad cech n-ái.
Úaged cach síd.
Lessaiged a anmain
IMmad fína. sceo meda
Canad cach fír
ar is tria ḟir flaitheman dobeir Dia in sin uile.
A .h. Chuind a Chormaic ol Carpre. Cade cóir recta ríg.
Recht fallnaither ar talmain truim tathum at-chous duit ol Cormac.
Coṅgbaid máru
Marbaid ulcu
Moraid mathe
Troethaid foglaide
Argreind gait
Coraigid coibnius
Codnaigid síd
Clannaid dliged
Coscid indliged
Doeraid bidbadu
Soeraid enngu.
Angid indu
Conrig essidnu
Focraid foglaide.
Lándilsi do cach laim la fiachu.
Comlúth re lanfiachaib.
Fis lethḟiachaib.
Anfis co cátu ríg.
Co fursmaltaib flatha.
Conoige dliged
Techta cech ḟír do neoch as leis.
Muir ⁊ tír. foltaib fíraib do thuathaib a les cintaib láime.
Forṡilliud co silliud sula la cintaib bél
Étsechtaib cluasaib
Co firaib cuibse
Lerigider cert cech cind.
Airecht dorimmairg cech recht arithe.
Tecta flatha in sin fri tuatha.
A .h. Chuind a Chormaic ol Carpre cia decch do les tuathe. Ni. ol Cormac.
Terchomrac degdaine.
Dala mence
Menma athchomairc
Fochmarc do gaethaib
Airdibdúd cech uilc.
Comollud cech mathiusa
Airecht ríglach.
Sechem senchais.
Senad rectaide
Rechtga la flaith
Toisech firian
Cen ḟorbrisiud truag.
Commaid chairddine
Trócaire co ndagbés
Dluthad coibniusa
Comollud recta
Recht senchairde
Cotach cen irchaire
Fíanna cen diummus
INire fri naimtiu
INruccus fri brathri
Ratha fiala
Aithe ṡlána
Bretha fíra
Fiadain inraice.
Astud cundruda cen duipairt
Fulliud diuperta
Folaid chutrumma
Airlicud éim
Geill do inchaib
IAsacht follan
Oín fri toich
Cubes cach maith
Taithesc miadchar
Messair dilmain
Foglaim cach dana
Eolas cech berla
Druine cech brithemnais.
Tacra co fossugud
Brithemnas co roscadaib.
Gella fri bretha
Nadmand inraice
Eitsecht fir sruithe
Buidre fri daescarsluag
Lessugud criche.
A n-as dech do les tuathe in sin.
A .h. Chuind a Chormaic ol Carpre Cad iad ada flatha ⁊ cormthigi .Ni. ol Cormac.
Costud im dagḟlaith
Lassamna do lochairn
Luthbás i sochaide
Samugud suide
Soichlige do daleman
Dianlám oc fodail
Focharibe oc timthirecht
Tigerna do charthain
Mesrugud senma.
Reclugud ṅgairit. .i. scela gairddi
Gnúis ḟailid.
Failte fir dáma.
Feidle fri comad
Cocétlai binne.
IT iatsin ada flatha ⁊ cormthige.
A .h. Cuind a Chormaic ol Carpre Cid asa ṅgaibther flaithemnas for tuathaib ⁊ clannaib ⁊ cenelaib. .Ni. ol Cormac.
A feib chrotha ⁊ ceniuil ⁊ ergnai.
A gaís ⁊ orddan ⁊ eslabrai ⁊ inruccus.
A feib duthchusa ⁊ airlabra
A nnirt imgona ⁊ sochraite gaibther.
Ceist. Cade tacta na flatha .Ni. ol Cormac.
Rop sobraig
Rop sigthech.
Rop soaccobrach
Rop soacallmach
Rop becda.
Rop morda
Rop dian.
Rop fossad
Rob fenech.
Rop gartaid.
Rop sognassaid.
Rop máeth
Rop cruaid.
Rop carthach.
Rop fírían.
rop ainmnetach.
Turgabad lubair
Bered fírbretha.
Biathad cach ṅdilliucht.
Miscniged goi.
Carad firinne
Rop dermatach uilc.
Rop étsid cech mathiusa.
Rop slúagach i ndáliab.
Rop uathad i sanasaib.
Rop sorche fri gnáis.
Rop grian tige midchuarta.
Rop airitid dala .⁊ airechta.
Rop sercaid fis ⁊ ergani.
Rop cundrigid coisc caich bes
Miastar cách iarna tochus.
Dobera a thechta do cach
Rop dluthe a nadmand
Roptar lacsa a thobaig.
Roptar aithe etrumma a bretha ⁊ a chocera.
Ar is triasna techtaibsin miditr ríg ⁊ flathi ol Cormac.
A .h. Chuind a Chormaic ol Carpre Cia bátar do bésa in tan ropsat gilla. .Ni. ol Cormac.
Basa costechtach caille
Nipsa descenach rainne.
Basa thó ḟásaig.
Basa labor sochaide.
Baso ṡulig midchuarta.
Besam dulig irgaile.
Bam solam d'ḟoraire.
Nipsa rochruaid.
Nipsa roirusa.
Nipsa rothim.
Nipsa melcend.
Nipsa tromda
Basa gáeth.
Nipsa ḟorlob
Basa thrén.
Basa lúath
Nipsa airrechtach
Nipsa fomsech.
A .h. Chuind a Chormaic ol Carpre Cia batar go gnima intan ropsat gilla. Ni. ol Cormac.
No gonaid muic i mbiind m'oenur.
No chingid i curi choicir
Basa oirgnech imsa dechenborach.
Basa inrectach imsa fichtech.
Basa cachtach imsa cetach.
A .h. Chuind a Chormaic ol Carpre cia messam latt atchonnac.
.Ni. old Cormac. Gnúsi namat i cath.
A .h. Chuind a Chormaic ol Carpre cia binnem let rochuala. .Ni. ol Cormac. Ilach iar mbuaid. Molad iarna luaid. ITge degmna dia hadurt.
A .h. Chuind a Charpri ol Cormac. Ma contuase frim thecosc Ni tharda th'ainech ar choirm. na biad ar is ferr dín cloth oldas dín biid.
Nirbat uallach manbat trebthach.
Nirbat sriangabrach cen eocho.
Nirbat olchobrrach cen choirm.
Nirbat lactmar cen bú.
Nirbot massech mani bet caircha lat.
Ar is col i ndálaib in domain. Uall cen trebad. Tet cen eocho. Olchobar cen choirm. Lactmairi cen bú Masse cen
A .h. Chuind a Charpri ol Cormac Ma contuassi frim thecosc
Ni chuitbe nach sen ciarbat ooc.
Na bocht ciarbat somma
Na nocht ciarbot ṡúin.
Na losc ciaso luath.
Na dall ciaso feíg.
Na lobor ciaso thren.
Na borb ciarbot gáeth.
Nirbot lesc.
Nirbot súanach
Nirbot neóit.
Nirbot deaith.
Nirbot etaid.
Ar is cach lesc lond etaid suanach neóit deáith is miscais Dé ⁊ dóine.
A .h. Chuind a Chormaic ol Carpre. Cia etergén síl Adaim .Ni. ol Cormac.
Gaeth cach fossad.
Firian cach fíal.
fedil cech ainmnetach.
Fissid cech foglaintid.
Fuarrech cech finechar.
Fáilid cach slán.
Suán cech slemon.
Serb cech borb.
Báeth cach trén.
Tibre cech mre.
Mucna cach mog.
Mórda cech ṅdindba.
Imresnaid cech n-aneolach
Anbal cech anecnaid
Ecal cech uamnach.
INraicc cech lobur.
Altromaid cech docraid.
Ál cach aṅgtha.
Andgid cech ecal
Diupartach cech ṅdlindba.
Dalach cech cosnamach
Conchar cech saithech.
Solepthach cech surig.
Sétach cech selbach.
Slichtlethan cech saer.
Cocherna cech setach
Menmar cach cainte.
Solam cech marcach.
Milis cech fír.
Serb cech gó.
Milbela druinecha.
Dodalacha drochmna.
Dodáil a maic.
Marig oca mbait.
A .h. Chuind a Chormaic co Carpre. Et gabail baíse cis lir. Ni. ol Cormac.
Lugi ria mbreith
Bretha diana.
Duscud ferge
Folabrad guach.
Cairigud fír.
Frithecht derthaige
Tintúd breth
Brón oc fleid
Flaithem guach
Gaíre im sen.
Senchas do chleith.
Cluiche for aill.
Erchor cen chommus.
Comrith fri baeth.
Morthu fri ríg
Recht cen chomollud.
Comall cech uilc
Olc fri carddine
Cétlud fri cách
Gel cech nua.
Nama cech gnáth
Gním cen ḟiadnaisi
Fiado tláith.
Turtugud breth
Bith cen ṡeotu
Arlicud il
Ilar carat
Brón fri ríg.
Rolabra cen gaís.
Dligid ecna airmitin
Arfich gaes gail
Tomtenach cech n-uamnach
Torsech cech sercach
Gnimach cech gallrach
IMresnach cech guach GAibthech cech báeth
Baeglach cech labor.
IMgonad cech lond
Trebar cech trebthach
Triamain cech drochlaech.
Anbal cech rudrach
Uathmar cech ecal
ISel cech athech
Collach cach sámach
Discir cech dona
IMuamnach cech cintach
Ecal cech fattech
Cosaitech cech ddotheng.
Án cech cetludach
Dunadach cech dagthúath
Sétrech cech saigthech
Suabais cach dana
Eslessach cech brass
Guach cach tairṅgerech
Saisil cech brontach
Cuitbide cach denmnetach.
Athissech cach comsid.
A .h. Chuind a Chormaic ol Carpre. Cia etergen mná. Ni. ol Cormac
Etargleim ⁊ nis etargleim.
Serba sirgnási
Morda tathigthi
Drutha follaigthi
Baetha a comairle
Santacha tormaig
Aigde aisnise
Debthaig frecnairc
Freslig roscelaig
Cailte digbala.
Feidle miscsen
Dermatcha seirce
ITfaide toile
Deithite carddine
Cundamna ecnaig.
Ecundla airechta.
Airrectai ugrai
Etairisi rúne
Rudracha tathe
Garechtga eoit.
IMaicsi taithlig
Torachtaig baíse
Brassa airnadma.
Airlama forgill
Foille foichlige
Soera ainme
Essoera ícci.
Consuidet nad comraicet
Ro mairnet nad aincet
Uallcha tochmairc
Écnaig miadamlai
Foille foimrimme
Taithe obrais.
Rigne celide
Diumsacha dagdóine
Doirche gusmara.
Dermatcha coisc
Cumnig immargaile
INire debtha
Diaride litha.
Broncha cormthige
Comnarta imresain
Enairte fedma.
Todiure ciúil
Etradcha lige
Tuillmecha augrai.
Cessachtaig biid.
Amairsi erlabra
Eitche trebaire
Tailce erlabra
Ána athise
Arrechtga freslig
Frithberta coemnai
Cumnig dichaemnai
Dimbeoda tinóil
Cetludcha báise
Beoda tingill
Tomtencha uilc
Santacha dala
Tromda coblige
Bodra forcetail
Dalla dagáirle
Docheille sochaide
Miancha blassacta.
Mina a tairberta.
Terca a tidnacuil
Tlaith a timgaire
Ainble a n-irnaide
cumig airberta.
Eolaig rebraid
Aneolaig réri
Rescacha rurit
Dulbairi torbai
Sulbaire espai
Snímcha cendmassi
Forcomat nad comradat
Adgellat nad firat
Dorairṅgerat nad chomallat.
Ro chollet nad iccat
Forḟodlat na tarcomlat
Ro nertat na dernat
Ad segat nad arget
Conscarat naro thinolat
Ro renat na tobget
Ro bronnat naro threbat
Fó cach tan tene.
Elca mila mna.
Maith fidbad cech rathe.
Mairg roda fomlig
Ferr a flescad a faenblegon.
Ferr a sroigled a subugud.
Ferr a tuargain a tatlugud
Ferr a tomtin a tairisi.
Ferr a troethad a turgorud.
Ferr a ndigo a ṅgradugud
Ni bia ainech na hanim na cloth ac neoch contuasi ri drochmná.
A .h. Chuind a Chormaic ol Carpre. Cia etergén sína .Ni. ar Cormac.
Mathair etha aig
Mathair saille snecta.
Túar fola fleochud
Tuar tedma tart
Andso gobél gaeth
Dech do ṡínaib ceo
Ferr a brathair bróen
Acht do muir ni thorthech torand.
Cia messam trebad .Ni.
Trebad do na crenar ainech no hanim. Atá araile trebad as messom .i. uic. thuic. ber. tabair.
Item Cormac ad Carpre.
Ní baga fri ríg
Ní chomris fri báeth
Ni chomtheis fri dibergach
Ni chomthana fri echta
Ni chria do ṡecht ṁbaethaib .i.
File la feniu
Do mnái. Do chimbid.
Do mesc. Do drúth.
Do dásachtach. Di ardd
Di airriusc.
Ni rimthige fri roth. na rout. na roilbe. Na romur. na badgul. na ga.
Ni dlutha écnach
Nibat tibre dala
Nibat bronach cormthige.
Nibat dermatach dala.
Nibat dochoisc
Nibat imresnaid fír
Nibat taithi neich
Nibat fos foglithe
Nibat cond ugrai
Nibat munigu debtha.
Ni thairṅgere nadot bé
Nirbat coibchech arnabat fiachach
Nirbat imgonaid arnabat melachtnach.
Nirbat comramach arnabat miscnech
Nirbat imresnaid arnabat cendscoilte
Nirbat garg arnábat doblaíth
Nirbat ugrach arnaba aicennach
Nirbat cotut arnabat dothcherna
Nirbat rogartaid arnaba aithe
Nirbat lesc arnabat meirb
Nirbat roescaid arnarbat doescair.
Nirbat debthach arnabat scarthac
Nirbat dochoisc
Nirbat ráth ar neoch arnaba eirse do chomaithech.
