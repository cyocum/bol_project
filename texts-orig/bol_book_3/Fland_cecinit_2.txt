Fland cecinit.
RIg Themra toebaige iar tain.
óa ḟlaith Loegaire lendglain;
co tres ṁBríain nád búir dia mbá
adfes duib a n-aideda.
Atbath cen cheilg ṅglanḟer ṅgle.
uas leirg Lagen Loegaire;
don gaethgréin cen gargmuir ṅgrind.
eter Albain is Herind.
Ailill maith Molt mac Nath í
ba flaith for Colt in caemrí;
co torchair ba bét i cath.
ac cóiciud Lagen Lugdach.
Oc Achud ḟorcha ugrach.
bás meic Loegaire Lugdach;
cen moltho thall na sund de.
de ḟorchu thrum thentide.
Murchertach ro berta blaid.
mac Erca mac Muredaich;
i Clettiuch co ṅgráin gním gle.
rod báid fín ra loisc tene.
Tuathal Mael Garb ciarbo rí
rod marb oc Grellaich Eltí
Mael Mór cen laice fria lá
aite degrach Diarmata.
Diarmait mac Cerbaill chuanaich.
din Bregraind bláith bithbuadaig;
Aed Dub i rRaith Bic bil báin.
ro gaeth co tric na thigdáil.
Domnall delbda deil co ṅgus.
fri forlond ferda Fergus;
éc ros caithi icúa taich.
da mac maithi Murchertaich.
Baetan ro bethaig gart ṅglan.
is Eochaid mac a brathar;
ros mochbí im diangarta dám.
clothrí Ciannachta Cronán.
Ainmere mac Sétna ṡiṅg.
aidlide éca imrind;
ro ndacht cen dergnus dál de.
Fergus mac náir Neilline.
Ro gáetgáb cen grad im ga.
Baetán mac nár Nainneda;
fodrorraich forlond féne.
i comlond da Chumméne.
Aed mac Ainmerech na n-ed.
in fael fadberech firgel;
ba holc a ordd dia dúr dul.
ort i nDún Bolgg la Brandub.
Colmán Rímid rí cen locht.
forlán fírdil fíretrocht;
cen troit iarna thocrád tra.
rod loitt Locan Dilmana.
Aed Sláne fri sograd sel.
ardí gormnár gelGaedel;
rod ṁbí Conall cuimni de.
mac Suibne oc Loch Semtide.
Aed Allán álte raen rath.
fris ráte in tAed Uairidnach;
ro chacht éc cen chobrainn cain.
mac Domnaill meic Murchertaig.
Mael Coba cele gluinn gal.
i cath Slebe truim Toad;
fuair duilge drend dú ro ba.
la Subne Mend mac Fiachna.
Suibne co slogaib dia sloí
do tharraiṅg brónaig brennai;
ro marbad in gaeth co ṅgail.
la Congal Caech mac Scannail.
Domnall ro chaith caemna crech.
mac Aeda meic Ainmerech;
iar cét cath co cóemlí chend.
éc atbath oenrí Herend.
Cellach mac Maele Coba.
cen ellach n-aith n-imgona;
foruacht fria blada sin Bruig.
uacht na haba fodrorraig.
A bráthair Conall Cael cass.
mor thorand trén triathamnas;
airchel co ndíanblait ar daig.
docer la Diarmait Ruanaid.
Blaithmac Diarmait dáena de.
da mac saerAeda Slane;
don mortlaid malartuind mir.
i Calatruim i mBuagnig.
Sechnasach mac Blaithmeic buain
crechlasrach cathglicc comgluair;
Dub Dúin din chúain Chorpri chaiss.
rod búail tria oirgni ernbais.
Ro thathaim in tan ba trú 
a brathair i nAircheltru;
úar ro gaelad tria gním ga.
Cend Faelad la Finnachta.
La Congalach cáem cen chair
& la Aed mac ṅDlúthaig;
oc Dollud direchtga dath.
ro bíth Finnaechta Fledach.
Loiṅgsech mac Oengusa uill.
ba toirsech i cath Choruind;
ro tenna co trocha a thli.
la Cellach Locha Cimmi.
Congal Bregrusa na mblat.
mac find Fergusa Fanat;
tess Temair de thám cen tláis.
coro ndedaig dál dianbáis.
Docer Fergal find a gné
i cath erglan Almaine;
lasin ṅglórgargg co ṅgairm gal.
diarbo ainm morard Murchad.
La Cinaed calma cen chair.
la mac n-amra nIrgalaig;
fúair iṅg Fogartach na feb.
i Cind dronaltach Deilgthen.
Hi cath Dromma Corcain cais.
ro mbraith de olcdáil ernbais;
Cinaed cathnertnach mal chiss
la Flaithbertach mac Loṅgsich.
Flaithbertach mac Loṅgsich luind.
comsid cathchlechtach comluind;
argg foúair. dorchad ṅdatha.
i nArd molthach morMacha.
Aed Allán co crothaib cned.
dorochair i mMaig ṡered;
ba borrband balc for blada.
la Domnall mac Murchada.
Bebais brónamaill ṁbratha.
mac móralaind Murchada;
hoa Dermata dergtha cland.
diarbo degdalta Domnall.
Niall Frossach fri griangart ṅgle.
fíalmac fossad Fergaile;
atbath in rí de deoin Dé
oc dul d'Hí dia ailithre.
Dondchad mac Domnaill drechaig.
comthach comlaind cruadchrechaig;
contuil in tétgorm co thich.
dia luid éc éclond Usnig.
Oc áth da ḟerta fúair mairg
mac Neil rúaid rechta rogairg;
Aed fó méla forsin maig.
iar n-era for Mael Canaig.
Conchobor cnedmas cara.
mac dían delbglan Dondchada;
tathaim tríath tine co thaich.
i náth Mide morglonnaich.
Ro báided Níall níabtha cland.
i n-uisciu chiartha Challand;
de rod ṅgíul tar glorbla ṅgle.
in Níall ciúin cróda Calle.
Mael Sechnaill slecht sluinn co sain.
de chlethchlaind Chuind Chétchathaig;
art éc iar ṁbuadaib blaide
mac Mael Ruanaid rogaide.
Aed Findlíath fiched gail.
nirbo thimthríath troichnemail;
co n-abad cen glónbrath ṅgainn.
oc Druim ograch Inasclaind.
Fland mac Mail Sechnaill uallaich.
barr uas brethraind bithbuadaig;
cen nach mbrath ṁbrogainech ṁbil.
atbath órainech Usnig.
La Sittriuc ṅGále co ngráin.
iar n-áne iar n-imḟorráin;
hi fích átha Clíath co cul.
ro bíth in Níall glan Glúndub.
Dondchad de dind Mide maith.
fonnchath fine in firḟlaith;
cen chath cen choll ṅglond co ṅgail.
atbath in dond oll Asail.
La gaethu Gall gairgge gen.
& la laechu Lagen;
docer Congalach cet cland
oc Taig glondbladach Giugrand.
I nArd mínMacha maith cell.
aidid fírḟlatha Frigrend;
cen dodraiṅg ṅdéin ṅdedgair ṅguil.
Domnall Huí Neill níamadbuil.
Mael Sechnaill Slemna rop sen.
for trebchlaind Temra is Talten;
ó Mac Dé díanglan ro det.
ré teora ṁbliadan fichet.
Etertudchaid Brían na mblad.
grían de thulchaib tíarMuman;
ba glé ro giallad a glacc.
ra re trí ṁbliadan deac.
Brian co mbardlí uas barr Breg.
ardlí Gall & Gaedel;
ar torcc tromm ba galar garg.
ort la droṅg ṅDanar ṅDanmarg. 
 Dorís ro rígad cen raind.
ria mmís Máel sirglan Sechnaill;
cia té flaith fénnend co fí
conid é Hérend oenrí R.
Nan coma óa firard Flaind.
Mael sona sirglan Sechnaill;
a Christ ron cruthaig hi crí
corop suthain ar n-ardrí R.
Ro faith Nín. Cir. Dair. dia éis.
ro faith Solam. sáim Xerxes;
Alaxandir glorda a gal.
Octauin croda Céssar.
Suthain flaith fail uas nélaib.
bithboe. bithbeu. bithmeraid;
ním nert acht Mac Dé de.
na rrí na recht na rige. R.
Rossá Fland cen dígla dreinn
mac ind ḟir lígda legind;
for nem rop dil dithig Dé
riachtain richid i rríge. R.
