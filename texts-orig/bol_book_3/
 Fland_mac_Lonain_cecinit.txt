MAIccni Echach ard a ngle im Niall im chanaind Cairne; im Fergus frossaib rinni. im tri maccu Mongfinni. Maith fer Fiachra feochair gal diarbo mac Na Thí tolchar Brian ar Banba brollach frisrand Ailill anglonnach Aichri tri ríg rot a ngal maniptis ingrai do Chrimthan gabsat a cert cein buí thair for cuairt ardríg i nAlbain. Ailill Brian breo dremon Fiachra find foltlebor randsat Banba balc tóla i trí cuibrend chommóra. Cechaing cuccu Crimthand cass co n-uaill co n-ír co n-ernbass. cachtsus cách co llaechraid lais i nInis ndualaig nDornglais. Dolluid mathair mac nEchach. in bríg Mongfind márbrethach; gaid cairddine cor glinne do ríg daigrech Dárinne. Dombert o húr na hindsi. dochum digi domillsi docer mac meic Dáre de. de thonnud triin tremse. Mór gním doróni tria gus. brath hui Dáire tria diummus. ba dé fertha fáth co saíre cath cruaid Corad Coenraige Goíta Fiachra fer togach maidsi moga messchorach ba hé tress rí adgeb guin de slóg Dromma Eogabuil Eo dega deirg druing ar dreich mac meic Muridaig Tírig. nirbo thriamuin ciarbo thrú. co tuc Muman mórgiallú Maicni fer fichsetar cath fri Fiachraig tarsin srath. fail coic deich dóib doí fri doí im fert Fiachrach i foroí. Cethrur do síl Breguind báin. ro linsat Herind ollgraid. Eber. Ír. Lugaid nar lac Is Herimon in t-ardmac. M. 
