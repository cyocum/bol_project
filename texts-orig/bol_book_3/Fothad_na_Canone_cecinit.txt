Cert cech rig co rréil do chlannaib Néil náir; Acht triar ni dlig cert dia raib nert na laim. Abb Aird Macha móir rí Cassil na clíar; rí Temra na drúib a hein duib in tríar. Tuatha Temra truimm airchinnig a chell. o flathib cen iarair acht riaguil a cend. A meic Néil cu nós a Aíd is réil rús do thuatha fadéin tuc dot reir ar tús. Geib lat giallu caich corbat fiadu féig; corbat comsid coisc cech toisc mam teig. Na geib sid cen gíall for a tair do lám. a n-umle na tuath narop guach do dál. Cid inmain in tuath bid imguin ri scáth. Co rrabat a ngéill it laim fein sech cach. Tabair gemeal cruaid for cimbid do chein ar is ferr a lecht anda a thecht cen réir. Dena coinmed cruaid do sluaig ar cech aiss dena ingilt ois narbat timtheirc tais. Cid brathair do rig o gebthair a giall. acht coro thechta thech na saer nech ar biad. Bó geiles in fer. dam aires in tír. mucc ithes in mess uadib fess do ríg. Do chis is do cháin do thabach co crúaid dlegair sin do ríg eter tír is tuaith Na cuinnig do chis for duine na fael. is ferr uad a lleth anda a meth mar oen. Na cella cen cáin rit reimes raith reil co rabais ós chach ⁊ cach dot reir Na cocair in fell na hacair for cill madat firen flaith biaid cech maith rit lind Cennaig in mes mór ⁊ tess i ngréin; cennaig ith ⁊ blicht for slicht cech rig reil. Cen gubreith do breith for saich nach for maith acht in changen fir. is dir do rig is do flaith. Eter chill is tuaith eter tuaith is tír. timmairg cach ria mod narop om do mír. T'anmchara fadein t'almsana na láim. cid clerech glan gaeth cid laech cid fer graid. Cádus don aes graid a nnárus dod réir. a comet ar mnaib a degmeic nair Neil. Na clerig do reir na helig a ndáil a rrige do Niall a ngiall ina láim. Almsa menic maith don relic dan toich do Phatric do Dia bale i mbia fa chloich. Sin Macha na lleic cell cech ratha ruit. rit remes co bráth. eigem na gad cluic Na tróetar do guth nar étar do brath. na bí bliadain meith cen chreich vel cen chath. Dia no tecma crech a frecra co moch. coro mara choidche. amal choirthe cloch Na bí i mbaegulan braith t'oenurán it boith. a orddan a Aíd na tabair taíb ri troich. Echt Mael Móir nad mall nir gním cóir ro chind. marbad Tuathail tréin co torchair féin ind. Colmán Rímid riam ort a mílid féin tabair sin dot óid ⁊ óig a chéill. Cland Eogain cen chleith erraid deoraid daith onóir cech fir díb marbad ríg no flaith. Do brathir is do meic nos tathaig fot chuit. ciarbot mathi miadaig ciarbot riaraig duit Cairpre Conall Cass no mmolam cen geiss cosa mbia na mbaig bíit dot laim deiss. Cland chaem Colla Uais clanna Cein do grís. i cath is a cléith dot laim sceith cen scis. Clanna Eogain aird na lleomain don leirg. rit chnes i cath cruaid cia na fúair a feirg. Clanna Colla Fo Chrí na cóic fonna féig. tossach dóib ria cach bít for scáth do scéith. Amsaig Ailig uill a lloss chlaidib chaim. dot chomét co gúr bít fort chúl do Gaill. Ainech coitchend cáich co forcend co féig cen diultad ri nech ciabia leth i teig. Na tuatha do chosc corbat luatha lesc do thathi chruid neic da mbeith ina teist. Cech olc dogní in tuath cluin a rí na rrath. feig a chéil cen chron ort a chol sech cach. Aes gráid in cech cill co saidbir is co soimm cen dith bruit na bíd. eter mír is loimm. Athnugud na cell tria rathmunud mind. crabud ecna óg libuir lór rit lind Cen mebail cen meing cen debaid mad cam. cen chlerchi do cheilg cen feirg risin fand. Cen chongnam fri trén. acht fognam co fír. co rraib rige réil ocut fein is cot síl. Na toisig fot smacht cidat noisig nirt. cia beith olc na crí connach tí for beirt. Secht n-ingena ríg ic timdibi thuath. ic feis ri cach mbaeth cid lesc ri laech lúath Gemel cruaid i coiss is riag ruad ri haiss cuithe salach súg. carcar cúl ri claiss. Usce faebur feith tene baegail braith is iatsin dogní sid. re ré cach ríg maith Cipe dogné in ngait bid mor a mela duit mad dia fagba a dín i tig ríg no chluic Cech merlech borb baeth. a erlech co lluath itt suil co dig brod dia ngabthair crod uad. Dia no tecma slait do bachla is do chluic i cein ce ro aithe niro caithe a cuit. Can sadaile súain. a sarduine sair dia ndechais for cúl caide dún do main. Ar th'agid do nós a dagfir co ngais do rige for as amal ás for th' ais Cid étar cid úain cen écen ar mnáib cid ail cencop áil bíd cáin arna gáib. Na bíd laech cen arm. narop maeth a muirn nar dech fo mebail. narop debaid duirn Cen chinaid for mnai do reir dliged Dé athair meic no fir iss ed atbeir me. Cid ben dogné drúis for tuaith vel sin chill acht intí dogneth na marbthar nech ind. O ré Cormaic caiss meic Airt uasal áin dlegait Ulaid ríam gabail giall rit laim. Ni thic dím inniug nach innocht nach ambarach co becht cia no beindse dís fis do chís co cert. C.  
