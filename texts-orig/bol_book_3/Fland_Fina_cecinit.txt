 In rigan ecnaid óg fial. tochur ria noco degciall cia beith i n-esmud inglan dia hescur ní hergithan. Cliath ra heclais mairg dogní do neoch dan áil a chaimchlí feodaigid aigid is chlí curid a nert ar nephní Crinaid aicmi na fer mborbb digbaid a n-aicmi cid ard; tochur ri clerchib olc ordd is ri clerchib na camlorg. Súg na ecailsi ógi mairg na n-ib i n-ecoiri. is adart uilc is fír trá is malairt cuirp ⁊ anma. Cích na críni mairg na n-ib dobeir díni fa gné duib cipe na ndenand nach dlig a ferand i nnim ni fuil. Feodaigid in tene in crand cid caem a blath is a barr nucun foirend óicín and conid dub doti in t-ardchrand Loscid in tene in crand úr o fageib a arddatúd; is é in tene cen dibad inn eclas inn ardrigan. IN. 
