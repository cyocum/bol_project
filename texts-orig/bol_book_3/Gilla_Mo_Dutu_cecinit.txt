 ADam oenathair na ndoene. duine ro delb Dia na ndám; iar ndenam na ndúl ro rígad d'fegad rún ro silad slán. Iar cruthad Adaim aird úasail. asna thucad asa thaib; de dogniad Eua fíal ergna ros lín miad merda cen main. Síl Adaim is Eua ailli aisneidfet a mbantrocht becht. dia foglaim co rréil im rannaib. i céin dia clannaib co cert. Innesat uaiti don bantrocht. sin bairdni i mbrecfaither nath. d'asnéis da clannaib is dia ceilib im rannaib reidib co rrath. Ni thalla i llittrib na llaídib. na labarthaib co néim nóis; turim ban in betha buidnig. no sretha co sruibnib sóis. Mar nach derna nech riam romum rátur rand do dréim nar daer; cumnigthi gérat na gábud. gebat ota Adam oen. A. Adam. Seth. Sili caid Cain. cétchethror fer silta slúaig. Eua Olla Pib is Pithib sin bithin búain. ro chlandsat claind sírfind sochraig ria ndilind dochraig iar n-úair. Eua oenben Adaim adbail. Olla setig Séith cen locht. Píb ainm do mnai Cain chintaig sin rasin nir imgaib olc. Pithib ben Sili na solud gili na cobur a corp. Catafolo fia rofetar findben fos Cain claenchend. impi in eóit luchair in lennán. ba duthain pennan na pell. bí Noeua don bili barrglass. ro fig in n-abras cen fell. Ambia ingen Chain cholaig diar chuani torathair thall. Percoba ben Noe co nnári cen choi cen gári ba gand. copa Séim ba comsech 'ca cáemfir toirsech ca coíniud a cland. Olla setig Séim bláith bíthi. ben Chaim Oliuan o haís. commam Iafeth Oliuane. na tarat bari for baís. marba oc tiprataib fer gréni. sin mairt mna bat gléri ar gaís. Ingen luchair Latin Belait. ben Faeniusa Farsaid find. dóib ropo mac Nél na noídin. Nél ba hathair Gaedil grind. bás Belbraiti rofes feli. do thes na gréni sin glind. Scotta ingen Foraind bladmair. ben Niuil. mathair Gaedil Glais o ro gabsat sloind Gaedil glana oegid dar moing mara maiss. ⁊ Scoitt o Scotta sciamda ria lotta nir thiamda tais. Cesair ingen bulid Betha. ben Fintain meic Bochra búain. Bith is Ladru nir lucht legind. tucsat ucht i nHerind úair co coicait ban dírim daidbir tan ria ndílind gailbig glúair. Bantrocht bláith Partholoin cumnig. Cichbun Cermnat Nerbgind nár. Iafa Edgnat in tslóig saidbir. dóib nirbo dadbir cech dál. atbath buiden na mbarr mbudi 's a cland 's a curi do thám. Tamlacta ón tamgail ros tectaig ⁊ dia lechtaib ar lár Eua Cera Medar moltair. Macha min sochraid ro seirc samuil ria samthuili ndemin. banchuiri Nemid ind neirt. Cera i crich Connacht na cairddi. is Eua i tír Charpri cheirt. Liber Libist Cnucha chialla. cóem Etar Fuat furend éim cóic rigna Fer mBolg mbuidnech. a n-ordd ba cuimnech i céin. is o Chnucha in chairn is cubaid a ainm arin tulaig tréin. Fuat setig Sláne grib gasta. ra Gand Etar co mbríg búain ra Sengand Libist nach lenaind. Cnucha commám Genaind glúair. Liber gel churaid in chomóil. ben Rudraige romóir rúaid. selb in trén ar tuind cen tacha. dia gluind féin in fatha fúair. Mná delbda Tuathe De Danand a ndermat ni dlegar dím. Eriu Fotla. is Banba bruthmar. drong amra guthglan na ngním. tri ingena finda Fiachrach. mná gilla mbriathrach na mbríg. Commám Cetair Eriu fuilech. fer Fótla. Detar nar thim ben Etair tria thogairm tarba ba é a comainm Banba bind cland Cermata gnímrad gnímach. rigrad mac Miled ros mill Nemain Danand Badb is Macha Morrígu no bered búaid. Etan co luinni is co lluathi. Be Chuilli na tuathi thúaid bantuathecha Tuathe De Danand is me nos canand co crúaid. Etgen degben Duach cen anacht. athair clemna Magmóir maill. Ben Echach ba hardiu sestan Tailtiu car thescad.in chaill. i Caillid Cúain sét dar sluagaib mór cét co tuagaib ro thaill. Pea dianand Ethne ergna. Eithne ben Chéin treoraig thailc. mathair Loga in dagfir déinmig. ingen Balair Bemnig bailc. Balar mac Doid meic Néit nertmair. fir móir os méit Ectoir aitt. Ingen Moga Ruith mét Tlachtga. trenben meic Simoin na set. uathi don martra ros mudaig Tlachtga for tulaig na trét. Fuamnach Midir marb co hecain garb di ⁊ d'Étain a hét. Englecc ingen erdairc Elcmair Ogniad ingen Midir maith Brí Bruachbrecc a hingen aile nár inled i mbraini braith. Englecc Loga nár loit labra. mathair meic in Dagda daith. Echtgi Uathach urscail angi. ba ingen in Dagdai duind Boand ben Nechtain co nithaib ros certaig i crichaib Cuind. mac Labraid leir Lesbricc Nectain. fir threin trestricc lechtaig luind. Da Chaech ingen Ceochair clunid Ceochuir glicc gel glún na gad. ingen Genaind meic Triuin Tarbig. Clidna chiuin na gargthig grad. ainm uathi for tuind na tarma dia sluind co calma iarna crad. A. Mna móra mathi mac Miled ras mill miad in betha bricc uair is feidm crichid rachlunid mithig a turim co tricc. Scotta Scéna Fáis dur dulig. Delsairi Tea nar thláith Fial ben Lugdach móir meic Itha. cían cumnech i crícha cáich Odba Díl da ingin Miled dia síl ros rimed do raith. Herimon. Eber. Ir. uasal. Amargin Colptha. Dond dian Lugaid mac Itha meic Bregoin. ditha cen mebail a míad is uathib ni cranna is cuman. clanna na curad cid cian. Di sétig Herimoin adbail. Odba Tea Temra nar gand Tea mathair Iréil úair eoalaig in tslúaig dírim treoraig thall. Irial Fáid ra uathaig. Eber flaith firfíal fener narb fand. Tri meic Herimoin ra Odba. oen dib Mumni mór a mes. is dias co cuibdi cach cangni. Lugni ⁊ Lagni na les. ⁊ ainm o Odba chomláin arin tulaig thondbain tes. Ingen Aeda Macha Mongruad mummi Ugaini nar nár ben Chimbaíth chetaig meic Fintain. co hécaib nir imgaib ág. is lé Emain is Ard Macha. garg glond a catha co gád .uiii. mbliadna buí i rrigi rechtmair. cialla ros claí rectaid rán. Ingen rig Frainc Cesair chaem chruthach commám Ugaini co n-aíb a tríar ingen Áni is Pasi. Muresc cen tassi maith maín. Ethni Amlabur cuirp chomthaig mathair Luirc is Chobthaig Caíl. Ben Labrada Longsig línmair. laích ro loisc Chobthach ciar chol. ingen rig Fer Morca Moriath. diarb athair Scoriath na scor. is ó lágnib a láech Lagin. nir maeth ar magin a mmod. Cland Fergusa Gnai Maer Medar. mná Etair Béthech Marg. Bethech ingen Chremthaind Chualand. ro degthuill mór n-ualand n-ard. mórmac Ugaini féin Fergus co méin is co mergus garg. Margo mórben Aís meic Etair. Aís ba hathair Duind na ndúan. Aís athair cen terca tallmán Elta don maig barrglan búan. Oro ráded Mag an Elta. tan do tham slecta na sluag. Ben Echach Aireman Étain. Ésa a ingen olc a hord. ainm uathi for uachtur inaid. cairdes tria chinaid ra chorb. Mess Buachalla ingen Ésa. tria thindrem bésa bad borb. Mathair Conairi Móir moltair. Mes Buachalla maith in mind ua da hathair siur da mathair úa d'Étaín fathaig ind find. Lifi ingen Chanand Churchaig farrán a furthain do lind Lifi ben Deltbunni dorchai. dálim Chonaire cen cheilg. mac side Druchta in Danair brúit bruchtada os dabaig deirg. is o Liphi Life Lagen fúair fichi fandfer a feirg. Díl ingen Lugmanrech latir. laechben Telchonn in drúad dein. ingen ríg Fer Falga firthair. gríb gel lamda rintaig réil. rád in drúad nar liach do liathad i cath Chliach sciathach co scéim. Tuag ingen Chollomrach Conaill. Conaire ro n-alt glan grés. Fer ros tuc asin Temraig. gel hí ⁊ genmnaid a bés. cid trén a tairim ri Tuaig Inbir ainm fuair on ingin ro ges. Ruad rígingen Mane Milscoith meic Duind Desa datta a lí ben d'Aed mac Labrada Lesbricc nírb anfala esglicc hí Ingen Echach Aireman Tethba. tendben Noísen Nectain náir. nech ni thabrad frettech furri. Ettech ainm dia mummi máir. úathi ainmnigther Cend Ettig. is cell isin chretim chaid. Cland Echach Uchtlethain Croind commam Echach Feidlig fois. mathair Meidbi croda Cruachna. glórda fuachda ria cach froiss. is mathair mór na Find Emna triallsat clod clemna do chois. Sessiur ingen Echach Feidlig. fintar a n-anmand ar oen Mugain Medb co lleithni is Lothra Derbriu. Ethni is Chlothru chaem a n-anmand is cell cia chanam uadib i saband ni saeb. Secht Mani mórmeic Medba. maicni Ailella cen ét triar aile diar delbus degnath. ro Fergus selbach na sét. a n-anmand Ciar. Corc is Conmac. ba triar torc borrbalc ni bréc. Mani Mingor. Mani Morgor. Mani Mathremail nar mall. Mani Athremail na n-éitecht is Mani Mó Epert and. is Mani Mór Congeib Uile. Mani Andoe ruiri na rand. Óenmac Eithni fein rofetar. Furbaide Fer Mend na mberg cland Chlothrand is na Find co fubaib. dar lim is Lugaid Riab nDerg. meic Echach thres ra dál dochur. Bres Nár. is Lothur na llerg. Ingen Buirg buredaig Érni on ainmnigther in loch lir. is Cruachu o Chruachain chrodeirg. ruathair moir co mórfeirg mir. Cruachu inailt d'Étain adbail narb écain ar talmain tig. Commam Ailella Find Flidais. Fergus in lennan ra lúaid ma tánaid ra milled maccrad. ra cinned cnapgal co cruaid. Eochu Salbuide co srianaib. sóeringen dó Nes co neim mathair Chonchobuir meic Cathbaid. in borrthoraid rathmair réil. ní mac Factnai Fathaig etir. ciaros gnathaig gletin ngéir. Mugain ben Chon chobuir Chroda. ra Conall Lennabair laind ingen Eogain meic duind Durthacht nir deólaid cumthacht ria claind. Feidelm Foltlebor is Phasi. findmna Loegaire co lór. Fásí thall nar tairind catha. cland d'Ailill mac Matach mór Deictir ingen chialla Chathbad. caemmathair Con Culaind crúaid ingen Feidlimid ben Noisi. Derdriu na boísi cen búaid scelaigi is chruttiri cubaid Fedlimid in bunaid buain. Niab ingen Cheltcair ra Cormac. Cormac Cond Longas dar lind. Setanta fer findsleg forbaind. a ben ingen Forgaill find. Emer is Cu Chulaind cherdda co clú chumaing Delga osin dind. Doruama is Findabair féta. findmna Celtchair ro clecht gail. Bríg Brethach a thres ben bulid rofes arna thurim thair. Dún Da Lethglass dún cíuin Celtchair dun in triuir chertglain cen chair. Ben Chethirn meic Fintain fuilig. Findbec ingen Echach óil Indel ra Uislind mac Durthacht. cu cuslind cu cumtach cóir a cland Noisi is Andle is Arddán. gaisi is gairbi garcár dóib. Findigi fós ingen Echach ra hEogan mac cuanna Cathbaith ben Amargin dathglain druind. is mór doduing ro derlaig athair Conaill Cernaig Claín. Londchade cland Echach Echbéoil. Irial a mmac Glunmar garg. Buan ben Mes Gegra ciar dimbúan. na tres n-ergna dinduar n-ard. ingen ríg Ossairgi arnaid. tuc brosnaigi ar almaib alt. Feidelm Noíchruthach nert curad ri Cairpre Nia Fer cu fí laeches latar nert a hachni. mathair Erca is Achli hí cland Chonchobuir for lind latha comlund cach catha na clí Achall ingen chunnail Chairpri. commam Glain meic Carbaid chaeim nó chommam Echach meic Carbaid. methach do marbaib nar maín. ainm uathi ar tulaig ac Temraig. cubaid i llebraib a llaíd. Caegmen Chonganchnes mac Dedaid. a dí mnaí Mis ⁊ Nem cliamain Caeir. is Maireda moltair caindelda fortail in fer. o Nim na fuath Ferta Nimi. ra dlechta a lligi ras len. Ingen choir Chonchobuir Blathnat blathach ben Chon Rui. nó ráb ingen Fidaig Fathaig ben midaig nar gnathaig goe. acci ra athlaig iar togail i cathraig Codail ro bóe. Morand mór Manannach málla. mathair Chon Ruí rígda réil ingen meic Gunsigi in gascid. fir tundsidi in tastil tréin siur Echach diar ben Tear treorach gér chrechach ceolach i céin. Oengus Ossairge mac Crimthaind. Cindnit a mathair cen meirg. ingen Dari Duind meic Dedaid. sund bari co ndebaid deirg. Darera is Ruamail ríg Lagen. lanamain rigda co rrath ro alsat Lugaid Riab nDerg. ba cían a comferg i cath no ro halt i n-iathaib Ulad fo sciathaib nar dubad dath. Crifang Montriduir. Der Forgaill. dias d'Albain is do Lochlaind luind. da mnai Lugdech mer meic Echach ó siltar síl clethach Cuind. Nar Thuathech di thuathaib Cruithnech di chlaind Lóith meic Dáiri déin. mathair Chrimthaind in chind chlechtaig. is Feradaig ind Fechtnaig féil. vel 's í mathair Chrimthaind Clothna ataig imthruim romtha réil. Ben Fiachach Findolaid Eithni. Ethni Imgel beoda a bág mathair Thuathail na ngnim ngargmar ingen ríg Alban na n-ág. Ingen Scáil Bailb Báni banflaith ben Tuathail Techtmair na tor. mathair find Feidlimid follain. na dind nochor dimbaig dol. Siur Feidlimid Rechtaid rigdai. rigan rignaidi can raind Feidlem Derg ra atlaig tiachra mathair tri mac Fiachna.  ro bechtaig briathra co bind. Fithir is Dárini datta. di dagingin Tuathail tall. mná Echach meic Echach adblig. brethach for Lagnib na lland díb ra boí in bóroma o Lagnib tóroma do changnib cland. Ingen Oengusa Múisc Ethni. Ethni Sithbacc ben Chon Corbb mathair Meisin Cuirbb is Cairpri. nir sesil uird airgni a n-ord. Mór mathair Thipraiti Thirig. 'ca torchair Cond na cét cath cróda ben Bresail meic Cirb na n-echór cen merg cen methol cen brath. Mac Máil 'car toit Tuathal Tectmar co rath tri meic Cuind na cet cath cróda. Crinna Condla ⁊ Art. Oen triar ingen ni dalb lanlac. Sadb ⁊ Sarait ⁊ Moen. dib gairm goi bindi cen brinna ainm cilli ⁊ Crinna cóem. Ro Saidb síl Ailella atchluintir. na Cairpri ri Sárait síar meic Imchada ind ernmais ferda. na Ferguis merda ra Maín. tria bríg bunaid glacc na gona. Lugaid mac Moga ras maíd. Clanna Ailella aird Óluim. is oenmac Macniad Meic Con. is é ém síl Saidbi saíri na caingni caími cen chol. ingen Eogabail fogebim. Áni ben d'Ailill cen on. Fiacha Mullethan mac Eogain. Eogan mac d'Ailill na n-ard Moncha a mathair ingen Tretain ú Gregga tria brethaib bard vel is ingen drúad Díl nar dorcha slonnud mín Moncha na mbárc. Sárnat ben Chonairi chetaig. caemmathair na Cairpre cían. ras tuc cen temel mar thaircim. Nemed mac Srabcind na srían ciar gáib cliamain Cuind na ceilid do láim luind Nemid na níam. Eocho Cairpre richet romór. ríg Óengus ainm Cairpri Múisc. Ailill Cairpri Baschain bladmar. mór d'aschoib damrad ro duisc. cland Conaire maith meic Moga. mór raith bad roga ra ruisc. Ethni Ollamda cland Cathair commám Cormaic meic Airt. Echtan ainm da mathair medraig. ro thlathaig i Temraig thailc ingen Oirc Áchai ibraig. flathi dia hidnaib ciab airc Is indemin maicni Ethni. vel inn í Feidel teist cen tnú mathair Chairpri in chumal Lagnech. cuman is caingnech a clú vel inn í Ciarnath 'cun broin borddaig nirb fóil ra forbair a brú Murni Muncháem maith a monor. mathair Find fiannamail flaith. do síl Taidc meic Nuadat nertmair ingen ríg rechtmair in raith nucu chured forlond furri. is Bodball a mummi maith. Smirnat Mongfind. Albi Gruadbrec Badamair co mblaid nár briss. is iat sin mná Find co fedaib. nar thim ra cnedaib a cnis. Áni ingen Find ben Echach. gaini grind a rethach riss. Funchi find ingen Náir miad. meic Urmóra d'Arbrib Cliach mathair na trí Fathaid fuiglech do sochor Muimnech na míach. nó is ingen Bénni Britt Funchi. glicc ceilli chaidchi in cach fíad. Callech Bérri búan bind bunaid. ben Fathaid Chanand na cét. Tea ingen Maicniad na mothur. ba siur na Fothud adfét ben Find meic Regamain Raignig segamail sadbir a sét. Sciath ingen Lugdech co llánméit. meic Oengusa Find rofes. ba mac Fergusa Dub Détaig. ra chuir ra cetaib a chnes. ben cen mairg co méin ras massig Taidg meic Chein Chassil cen chess. Ingen Fubdairi find Ailech ardríg Alban ni slicht saeb ben Echach ra gnathaig glonna. mathair na tri Colla cáem. anmand funedach na fairend. Muridach. Cairell is Áed. Úathi ingen Findchain málla. mathair Fraíchfir Fortréin trell. macside Fergusa Foga ar ergnus ba toga tend. ina amsir ra fedain fuilech. Emain ra cuired dar cend. Mná Echach Mugmedoin maerdai Mongfind Ernach gasta in géc. siur Chremthaind crúaid gein ra gnathaig fúair neim don brathair ro bréc. Cairend Chasdub na mbríg masglan ingen ríg Saxan na sét. Trí meic Echach móir ra Mongfind. Mongfind ingen Fidaig féil. Fiachra. Ailill. Brian a Bairind. is Niall ri Cairind co céil. meic Mongfindi iar fáth ba sídaig. guth gnáth nar crichaib o chéin. Da Chonall Cairpre cas Enna. Eogan úais Loegaire láith Maini na miad ní da dignib do Niall ri Rignaig in raith. cland Meda meic Rosa ruanaid Ros mac Trechim duanaib daith. Commám Conaill ingen Echach. Eocho murgeni maith méin. Corpre co fuataib ba fuilech mathair Lugdech dondaes déin. Inniu. Innecht ba dias delbda. da ingen Lugdech in luirg. Inniu ben Neill in druing dagduind. Innecht ben Chruind badruind buirb. mathair meic Néill Noigiallaig Fiachach fein caemfial uird. Cichurid mac Cruind Cáelbod iar mbreith Dabla. ba leis in Banba 's a buirid. Innecht a mathair cen chalad. o fuil Glend Arad in Ruit. Ethni ergna ingen Chonrach commám Dá Thi miad nad gand. mac dóib Ailill Molt in milid ba torc dara thirib thall. Ingen chóir Chairpri Daim Argait. Angas ben Nad Fraích co fír. ingen Echach fial Brí Éle ben Dath Í co ngéri gním; Oengus mac Nad Fraich fer uallach. Angas a mathair maith mall. vel is ingen ríg Bretan Manand Fochand fír a tadall tall. Ingen Chremthaind Ethni Uathach. Enna a senathair cen locht. ben Oengusa meic Nad Fraích fraíchaig laích eter laichaib cen locht. Feradach Feidlimid. Cathair. Cond. Art. Cairpre Liphi Luirc. Fiachraig. Muredach. tend Temra. Crimthand cend Cerna ⁊ Cuilt. nucu slonnend senchas sétchi na n-erchas can éitchi cuirp. Morfeisiur coica cen chretim. cethri chét ro thurmius trá co ceilib co clannaib coraib im rannaib móraib na mná. Adam. Benam ra senchassaib saerchland. na saerban creitmech cen chrád. uair is co bunad bríg bermait cech ní is dír dlegmait do rad. A. Angias ingen Tassaig threbair. Tassach mac Liathain cen locht. locharn Loegaire ba hamra aegaire Banba nar bocht. Ingen lond Loegaire Lasar. Lugaid Cali a céili cas mathair Chuirc na n-aball n-étlach. Bolga Manand Bret nach brass. Core do chlaind Loegaire is Lugdech. aenaige ac buidnech na mblas. Marb ingen ríg Saxan srethach súairc. ben meic Néil cáem ci atcheind. mathair Muredaig meic Eogain. fir thuredaig treoraig theind. Mórmac Muredaig meic Eogain. Eogan mac Néil ro thend tuaid Murchertach mac Erca in roairm. do síl Erca Loairn luaith. Cumman Muni mathair Thuathail. Tuathal Maelgarb na ngním ngrind. mac do Charmac Caech mac Cairpri. borrslatt baeth na bairddni bind. ingen Dalbrónaig siur Brigti. Cumman in fuilt filti find. Ben Fergusa Cerrbeóil Corbach. cland Mani Lagnig co laid. Diarmait a mmac mór cen merbuill danad sód mac Cerbaill chaím. úa do Chonull Chremthaind chrechach. mac Neil meic Echach co n-aíb. Mugan ben Diarmata datta. degingen Chonchraid meic Duach. a cland Colmán is Áed nach fellad. cráeb chomlán do thennad túath. dib cland chland na ríg rádi. síl Aeda Sláni na slúag. vel combad mathair cheirt Cholmain. cland Brenaind Daill cáid na cross Erc co comthaitnim na clúmi. do Chonmaicnib Cú atchlos. Brea ingen chaem chlothach Colmáin. Colman mac Nemain co neim. mathair Cholmain Bic cen búani. ben glic o Dún Suani sein. Aedammair Delgnach tren trebar Tratraigech allata oen ben ra thothlaig. cuani caibni. mathair Guairi Aidni féil. Ben Mael Dúin mathair Chongail cland Nechtain Lassar ro lass ben Duach Irlochra thall derbaim. Land ingen meic Cerbaill chass. Da mac Murchertaig meic Erca. Eochu Find Domnall echt ard ingen Duach a mathair. cnuasach nir gnathaig in garg. cend Connacht. Dui Tenga Umai no thennad budai do bard. Sétna sétmar athair Ainmerech. Aed mac Ainmerech cen ail. mathair Aeda Brigit brothach ingen do Choltuch cen chair macside d'Ailill Aird Ladrand. 'ca tairind is grafand gail. Ingen find Fiandamla Brigit. breith in bunaid trén ro thréic. cland Echach oenal co n-allud Aedan is Brandub cen bréic. vel is ingen Feidlimid Findléith. Feidlem a mathair cen mairg. Feidlimid mac Cobthaig rí riathrach meic Dáth I meic Fiachrach aird. Eithni ingen in Daill Brenaind. ben Aeda Sláni na sleg Diarmaith Dunchad. Conall Congal. Maelodur dia fognad fled. is í sein a cland co cuibdi. is barr eter buidni Breg. Ronait ingen Aeda Sláni. saerchéli Colmáin cen chol. mathair do Mael Duin is d'Aelind aed a ruin nir thairind tor. Suithchern ingen Aeda Bennain. ben Lonain meic Indnig find. rosfuc uad mac Cailchin Cuanach tria chailchend tuagach nar thim. da gaí chró ciar dodán dochair. Lonan dorochair dia rind. Ingen fial Feidlimid feta. findmeic Thigernaig nár thláith Dámnat áeb na gréni a gellám ba ceili d'Aed Bennain blaith. Cland d'Áed ra Damnait maith moltair. Mael Duin Congal. Cummain grind. Mael Canaig ba fer co fírneim. Mór Muman ben Fingein find. ingen Mal Tuili Tolnat ben Máel Duin na mborbslatt mbind. Ronsech rigan airdairc Airgiall. diarb ainm Maelodor nar mall a n-ingen Mael Teglaich thoga. ben Ferguis Choba na cland. Fergus mac d'Aed mór mac Mongan dorat for slúag trommar thall. Eriu ingen do Mael Teglaig. is don trenfir do Fergus ro an. a fer Ailill Arda Ciannacht garga na gillacht ro gab. Bríg ingen Árcha meic Cairthind. commám Domnaill bíthi in ben a mmac Aed Uairidnach Allán. búarimda dar farran fer. Damnat degingen mór moltair Murchada Luirc indar lind. ben ro gnathaig gaíni dligthig. mathair Maele Fithrig find. Garb ingen Eoganach Nellen. níabmathair Fiachna rofes. Fiachna fial ri Ulad adma. do chrí churad calma atchess. Ingen Furudráin meic Bécce. ben Fiachnai meic Demman déin. do chlaind ríg Ua Tuirtri tuirmech. Cuman Dub cuimnech i céin. Ingen do Chummain Dub Lacha. lennán Mongáin maith a cland Colgo Conall. ba lucht lathair Caintigern a mathair mall. ingen meic Demmáin Dub Lacha na ngellam cen tacha thall. Land ben Aeda aird meic Ainmerech. ingen d'Aed Guair na torc. a cland Domnall roga rorand. Mael Coba ⁊ Conall Cloc. vel is mathair mall don triur threorach. Land a siúr nar cheolach cnocc. Ben Domnaill direcra Duansech Dathnat ben Chellaig co cían. Ornath ben Gúairi meic Colmain meic Cobthaig Colmain na clíar. rap í sein Deoch Laidgneain lingil. ingen ardgér Fingin fial. Ben Diarmata rigda Ruanaid rathmar Temair thenn in main. ba ingen d'Aed Builg mac Fingin. áeb chuirp don firgil cen aír ra rathaig is ra selbaig sochair. mathair Chernaig Sotail saír. Buach ben Chana móir meic Gartnain glegain ingen Illaind féil. grad Cana is Créidi co cuibdi. plág dedi is a cuimni i céin. Gelgés ingen Gúair ben Chon Chongelt. mer im mond a lomserc réil. Ingen do Mael Duin mac Aeda. ardríg Muman na sreth sóirib Guas ceili Cuain meic Conaill a nnúaill nirbo dodaing doirb. flaith Hua Fidgenti ger guasi ro len inn uasi dia oilb. Cathal mac Finguine findaid findrí Muman mór a meirg a ben can chennach co culchair. Cellach ingen Dunchaid deirg. Cellach ardda úa Conaill ceolach garg sodaing seolach a selg. Murgel Mugain Be Báil chialla. Caintigern. cethror cen chleith. is iat sin mna Cellaig Cualand fo bennaib buaball ic fleid. Mac Dunchaid Finnachta Fledach. fer Der Forgaill fáth fiss. is d'ingin Chongail do Chonaind d'ormáin ba chomchoím nir chliss. Congal Cendfota ba hUltach tendaca cumtach a chnis. Ba sí ingen chétna Congail. Conchand ropo chommám cháid. ben meic Blaithmeic blaith rig Ulad. nir thréic a bunad na báig. Ingen meic Mael Choba Cellaig Cacht ropo chommam co céill ba ben Maele Dúin meic Fergail meic Maeli Duin ergnaid féil. Ba ben Irgalaig meic Cinaid curad cróda ro biath bran Murend ingen Cellaig Cualand. eter dremmaib gualand nglan. Cuan mac Amalgaid arnaid. Ornath a ingen in duind. ba ben fir echrasaig míngil Sechnasaig meic Fingin uill. Ingen Ernain a crích Conaill ceili Fergail ba flaith fial. Fergal fínslatt aeb cen farran. a firmac Aed Allain riam. Aed Niall Frosach Fergal féidim bat ríg ar Herind iar Niall. Domnall mac Murchada Midi. mac Alpin ro imred ór. ba mathair mall Domnaill delbda cland Chomgaill do Delbna Móir. Niall Frossach co frossaib argait. ardmac Fergail calma ar creich. Áthechda mathair Néill nertmair. ingen Chéin chertglain cen chleith. Albini ben Domnaill datta. Dondchad a mmac. mór in flaith. ingen d'Ailill Ardda is d'Órind ní chelim in morind maith. Dunlaith degingen meic Longsich meic Flaithbertaig. ben Néill na niam a mmac Aed Orddinti ergna aeb orcheilti ferda fíal. Ingen Chathail Be Báil brigach ben Dondchaid meic Domnaill déin a cland ria cuanaib na caemdoss. Mael Ruanaid is Oengus éim. Cathal ainm ríg Ulad amra bríg is bunad Banba o chein. Fogartach find flaith Hua Fiachrach. fialmac Mael Bresail cen brath mac Cathail Cummascach cárna ardríg Airgiall calma a cath. ingen d'Aed Ordan a mathair cen chorbbad ro rathaig rath. Fland flaith Breg. Niall Caille clíarach cland Meidbi cen changin cruin d'ingin Inrechtaig ra urmais mac Muredaig Durluis duir. Flaith Fer Cúl Cathal atchuala. Cathal mac Fiachrach co fír. ainm da ingin Aróc órda cíar lánóc fa glorda a gním. mathair Mael Sechlaind co sluagaib do chlethchlaind Mael Ruanaid ríg. Mathair Aeda Findléith. find Gormlaith gellan a llí ingen Dondchada meic Domnaill. corrthara nir dodraing di. Land ingen Dungail meic Fergail. ardríg Ossairgi na n-ech. ráid ria mathair maill cen merfaill Flaind meic Mael Sechnaill na sreth Cinaed mac Alpin úais Alban. ingen do Mael Muire maith mathair Domnaill meic Flaind léitmig is Neill Glúnduib déitgil daith. Ingen Muredaig meic Echach. oenríg Ulad Gormlaith garg a cland Cummascach ní chelim Cummascach mac d'Elind ard Domnall mac Aeda féil Findléith a cheim co imthréith ni thard., Derbail degua Aeda Oirdnidi. ócben Lannacáin nar lond ingen do Mael Dún co ndemni. dar daer Cul Dremni na ndrong a cland Cellach is Mael Findna rapo theglach gilla nglond. Eithne ingen Aeda Findléith. a fir Flannacan is Fland a mmeicc Mael Mithig na midól Mael Ruanaid na tinol tall. Mathair Eochucain meic Aeda. Ablach ingen Domnaill gáeth. Domnall mac Becci cen bini. slat chéti Lini na llaech. Eochocán lond lethrí Ulad drech don bunad nar báeth. Muredach Amalgaid uasal. Aed Eochocan nar dis ingen Maele Duin a mmathair. meic Aeda co fathaib fis. Cland d'ingin Atíd meic Laigne laechAed mac Longsig co llí Dunlaith ra Domnall mac Aeda. mathair Neill meic Aeda hí Niall mac Aeda ordan Ulad borbgal na curad i crí Mathair Matudain meic Aeda ingen Lethlabair cen locht. bíthi brígach in ben Barrdub gel gnímach cen adbur n-olc. Murchertach mac Neill cend Casil. Cellach mac Becce cen brón. meic d'ingin Anbéith meic Aeda for magreid Moena na nglór. Mathair Diarmata meic Cerbaill. curad na nOssairgech n-éim is Taidc meic Conchobair chrichaig aird olchonaig dithaig déin. ingen Mael Sechlaind duind duanaig do chlethchlaind Mael Ruanaid reil. Gormlaith glangein Flaind meic Conaind. ceile flatha Gaedel grip. a cland Dondchad mac Flaind línmair Gormlaid co rraind gnímraid glicc. Ingen Laind is Maela Muiri. maith in ben Lígach fria lind a cland Congalach caem crichid is Aed mac Mael Mithig in mind. Cland Eithne ingine Fergail. Fergal mac Domnaill na ndám. Murchertach mac Néil co mmathius nar léic a flathius re lár mac fir órbaríg cech dala Congalaig aga na n-ár. Mathair meic Congalaig Domnaill Deichter do Beollan bá cland. Beollan mac Ciarmaic cleth chatha ri Descirt Breg bratha Gall. Cacht cland Dondchaid móir meic Cellaig caemríg Ossairgi 'con tuind. mathair fir forbaraig borrfaid. ú Chongalaig Dondchaid duind. Hua Congalaig maith a mathair. Murchertach mór ngliad ro glé Ragnailt ingen Amlaib arnaid. tria gairbair nir garbaig gné Cland Congalaig meic Mael Mithig. dar mac Congalach ar cind Der Báil ra gnathaig dil daidbri. mathair ríg Hua Falgi find. Mathair Domnaill Hú Neill nithaig níamda Gormlaith na ngnaí ngnáth sil Culennain meic Mael Brigti. cusin sréib chinti sech cách. cland ríg Conailli na corthar. is foraindi a mborrfad is a mbág. Ingen Matudain meic Aeda Echrad ba halaind a dath ruc Murchertach mac dein Domnaill Hui Neill in chomlaind sin cath. Creschumal Dumat d'Uib Mane. mathair Flaithbertaig na lles. Murchertach Hua Neill nemnig na géill na gemlib atches. Murgel mathair ardrig Ailig. diarb ainm Glún ra Lár ba laech. Murchaid Hui lathbertaig laidig. rathnertaig maínig nar máeth. cland Taidc meic Conchobuir chrechaig borrfadaig brethaig nar báeth. Ingen Aeda aird Ú Chellaig cind Hua Mani mór nar mer mathair Thaidg meic Cathail Chruachna i cathaib ba fuachda in fer. Cland Taidg meic Cathail na caemdúan. Der Báil bec di bith ra blaiss. mathair Aeda Hui Neill inn aenig. caema a geill na gemil glais. Glun Iairn is Mael Sechlaind saidbir. a saermathair Dunlaith druin. Murchertach mac Neill a hathair. i céim ra cathaib ra chuir. Ingen Erchada ben bulid. Bé Bind mathair Briain na mbreth. Erchad mac Murchaid cen chorracht rí Descirt Connacht na crech. Cland Murchada meic Find Gormlaid gasta gein ríg Lagen léir. a mmeic mac Briain Dondchad degmain is Sitriuc mac Amlaiph feil. Callech ingen Dunlaing dúanaig. demin mathair Braín na mbard. Braen rí Lagen mac Mael Morda aeb na ndagfer nglorda ngarg. Da Baetan. Mael Coba. Conall. Colman. Congal Blaithmac blaith. Suibni Sechnasach. Mael Fithrig. Longsech Flaithbertach. Aed comsech cáich. Conchobor Cinaed Cend Faelad Fagartach faemad nar thláith. ní sloind senchas tre gním ngribda. mna na rríg rigda do ráith. Guairi. Crimthand. Cuanu. Comgan. Cummain Breccan bec a briathra cen baís. cland Chalmain cu rathaib díni co ndathaib aíbi o n-aís Uii. mbliadna .xl. córa .c. is míli na ngním nglan. o gein Crist is cuibdius coro thurmius buidni na mban .xxui. cetain kalann nírb ecain in tallan tan. Gilla Mo Dutu ro dluthaig in duainsea nucu sreth sáeb. i nDaminis na rad radmar. ⁊ na ndán ndathglan náem. senchas ban nach baeth ar bádud ro gab leth o Adam oen. Adam., 
