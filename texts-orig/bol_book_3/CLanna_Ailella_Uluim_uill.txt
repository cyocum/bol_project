CLanna Ailella Uluim uill uas daigerbla dechardruing ba hé a llín co nglórmud gel da nonbur ⁊ oenfer. Secht meic Sadba sluinte lat. co ngleic glanda galecrat. dingile druing detlad gail. ingine Cuind Cétchathaig. A n-anmand cen bertbrón mborb Tidell Mercon Mog Corb. Eogan ro triall togail tlacht. Cian Conalb is Chass Cormac. A dó da cóic iarum and. fó fóit fri fiadmod fedmand; co ngnathbrethaib ⁊ gail. ó mathrechaib écsamlaib. Uillend Errind athgnath oll. Tigernach Mathrach Macoll. Mac Malleon ba a thli. Corba ⁊ Crochaini. Cethri hEchdaig aidbli ág fri srethblaid ⁊ sográd; uas Chliu co tadbríg a treb. ba fiu ardríg cech oenfer. Eochoid Fer Eich amra a gné Eochaid adma Oréne. Eochaid Bia bladach robba. Eochaid togach Toebfota. Dibaide ind fian aichre alt. acht Eogan. Cian. is Chormac. nirb fand fri glanella gluind a chland Ailella Uluim. C. 
