 Can a mbunadas na nGaedel gair cloth ngledend; can as tarla tondgur dilend dochum nHerend. Citne in ferand inro threbsat tuir fer Féne; cid dosfuc i terce tíre do fuiniud gréne. Ciarso thucait rodos foglúais rém do thastiul; in do theched nó in do chenach vel in d gasciud. Cia de as dilsiu doib for domun ind a taedin; dia n-anmnigud ina n-atreb Scuitt nó Gaedil. Ciamdis Fene atbertha do anmand dóib; ⁊ Gaedel a ndosgleid can dosroid. Bid nus rélfasu damsa corba tirech; daig it eolach i sreith senchasa Mac Miled. Mad ail do Dia bid inniu duit níba márach; ord senchasa Mac Miled feib ro relad Rígmac Nóe náir Iafeth is uad ar ciniud; do Grecaib dún conar mbunud conar ndligud. Don treib is amru ro gabsat flathius fuilech; for bith broenach o thurcbáil gréne coa fuined. Flaithem cróda ro gab in mbith nglesach nglegrach; Nembróth a ainm fer las ndernad in Tor dermar. Luid Fénius chuice asin Scithia for sluagad; fer airegda ecnaid eolach bruthmar bagach. Ba oenberla boí isin domun inro gabsat; da bérla déc ar tri fichtib tan ro scarsat. Scol mór la Faenius ic foglaim in cech ergna; fer ard adma ro bíd co amra in cech berlu. Bretha mac do Faenius Farsaid ba dúal cobrath; ár cumtach in Tuir la tuaith talman Nél darograd. Rancatar scéla co Foraind. la mét ngretha; Nél mac Faeniusa ica filet berla in betha. Bretha Nél fades i nEgipt féin nguirm nglése; dobreth ingen Foraind dó dar ése. Ruc Scotta scíth mac do Néol ar ndul i nÁegipt err cét catha Goedel Glass fír flatha fegelt. Féni o Faenius asambertar clú cen dochta; Gaedil ó Gaediul Glas garta Scuitt o Scotta. Síd mór i mbátar la Foraind la méit n-úabair; ropdar duanaich i ndálaib ropdar sluagaig. Slúag Tuathe Dé léices Foraind úad ar omun; gebes fora slicht co dremun co Muir Romur. Bátir Foraind a lín uili adbul cairdde; térna Túath De da tír niros báid ind fargge. Atraigset clanna Niúil ferg Foraind. combtar brónaig. dáig nach dechatar don digail lasin coraid. Cid in tan na terna Foraind don riad raenach; tuatha Egept ecla la claind Neóil dia ndaerad. Tallsatar liberna Foraind a tír trebsat. in n-aidchi uair dar belach Mara Ruaid sairset. Raiset sech Indé sech Assia ar don fessid. don Scithia co mbríg n-uasail da tír fessin. For muncind Mara Caisp gabsat cethirn dílis; foracsat Glass in Coronis ar muir Libis. Luid Srú mac Esrúi iar tanaib ba cen miffri; timchell atúaid trom co dathe Slebe Riffi. Ro gab a nGolgatha gaethach comol grianda; anais and a chland cen digna da cét mbliadna. Do Chreit do Sicil ros rersat ros ri tinrem; sech Colomna Hercuil adbuil d'Hespáin indlib. Ba mBrechtracht dorala co lucht a theglaig; cetna marb dia cheniul chongbaid beba Slemnaib. Ua Deatha ruaid don rigraid rigda in forand; gebes Espáin in fer foroll intí Bregond. Brigantia ainm na cathrach na cét n-airech; Tor mBregoin a ssaide in subach forsa suided. Sairtuaid as Tur atchess Hériu do iath Lumnig; fescur gemrid fosfuair Ith mac Bregoin buidnig. Ba mBréntracht dorala co lucht a theglaig. cetna marb dia cheniul chongbaid beba Slemnaib. Sairdes bretha Ith i nEspáin iarna brígaib. trén dollotar meic mil Mile dia digail. Dond Colptha Amairgen Glungel. fer trén tírech. Ír sceo Éber Herimón se meic Miled. Mac Ítha Lugaid caín crechach coscrach cathach; dar ler lethan dolluid do dígail a athar. Huí Bregain bruthmara beoda feib ros rime Blod. Corp. Cualnge. Rigbard Tigern mac Brige. Batar cethri athig fichet nirbo uabor. ic irraí na rríg cen baigul forsin tsluagod. Sluindfetsa dúib uili a n-anmand mar dosraeraig iarna n-arim boí dias díb i fail cech oenfir. Aidne Aile Assal Mitte Morba Mide Cuib. Cliu Cera Sair Slán Lige Life Line. Ligen Traig dollotar Aire Nai Dess Aine Fea foruair mínlaech mbrogai Femin. Fera. Fosdailset cland Breogain buidnech ba gen míbail; comtís fognaimthe na trénfir dona rigaib. Ruc Cruithne mac Cinge a mná uadib róssair ndírech; inge Tea ben Herimóin meic Miled Mór saethair césait uili for cach mbuadre la mná Bresse la mna Basse la mná Buaigne. Banba a Sléib Miss cona sluagaib siriuch tuislech Fótla i nEblinne asnach Hériu i nUisniuch. A docorsat Tuatha Dea tria chert clithach o tír tidach dar noí tonnaib don lir lethan. Ro gab Herimón co lleith in tsluaig iar n-urd tolgdai timchell atúaid ba gen mergle d'Inber Cholpthai. Ro gab Dond cosin leith aile iar n-urd innaiss. ba marb ic ascnam cen chomais descert hIrraiss. Co tuarcbad carn la lia a cheneoil as lir lethach sentreb tontech conid Tech Duinn de dongarar. Ba hésin a hedacht adbul dia chlaind chetaich. cucum dom tic tissaid uili iarbar n-écaib. Ic Inbiur Scene ro scuirset scél cen dúnad sruth dían dermar inros fothraic Fíal ben Lugdach. Ros dailset fo Herind oraig mar atberid. gníset córa fri Firu Bolg fri claind Nemid Nís bátar mná soirbe soíre cea no glea; ar ngait a mban gabsat clemnas Tuath Dea. Dobreth dóib leth cech arba co muir medbas. iarsin charddine chóir chomdes iarsin chlemnas. Ro gab Herimon in tuascert dú dia ciniud. cona séntus cona solud cona ndligud. Cona ndúnib cona cathaib gairge regthe. cona ndebthaige tria oibbne cona cethre. Ro gab Eber descert nHerend ord ro chinnius; cona utmaille can chommus cona binnius. Cona buadaib cona huile cona aege. cona dersaide tria dúre cona chaíne cona dene. Do chlaind Herimoin do Lagnib luath co clochda; Leth Cuind Connacht Niall fasse Níal ind Fochla. Fothart na Dési Mog Láma la cur Cualnge; fir Dál Riatai Corcu Rinne is Corcu Roeda. Rigrad clainne Echach uili Domblen tuir do télaib ⁊ rigrad Airgiall á Buichne co Loch Febail. Fir Da Gial o Gréin co Coraid cen nach ndímess. degmeic Maine Bresail Fiachraig Dallán ⁊ Domlen díles. Dubne Dolus temen Fothud Airgnech Aendia Trennia Coennia Carpdech. Corpre Arad Arad Tíre. Arad Cliatach. Latharn Baentraige in Manaig Dal Find Fiatach Fodla Corpre sceo Tratraige ba toirm tírech; sluag balc buadach munter Herimoin meic Miled. Maiccne Ebir Eoganachta uili ardait; Áni Loch Léin. Casel Cloendabair Ross nArgait. Eochu Raithlinne cen drongad caín culad; Eoganacht cech dú i tát la brigu Muman. Mathe Dál Chaiss Dal Cein cetaig co ngail irgnai Dál Moga Dal Cuirc Dal Caeta Galing Delnai. Tratraigi cech dú i tát Lugni im dualait. Lugaid Láge Luguirne ⁊ Mogo Nuadait Nuall clainne Lugdach meic Ítha olltond rudrag Erne Arbraige Músca Bascan meic Lugdach. Lugaid Orcthe Lugaid Gala derga oen aible. rí Dúin Chermna Berre Lugaid Laigde. Lán in Heriu do chlaind Ír meic Míled midir Rudraige rí Fachtna Fathach cona ciniud baide. Ciar a cheithern Conmac cona maine muach; Corcu Dallan Corcu Eoluim Corco M'Ruad. Dál mBúain Chonfind comil sergen serb ngossa; Mog Roith ressa ciniud Fergusa meic Rossa Ríge o Factnu Dál nAraide ercda dogair; secht Laigse Lagen co febail na secht Sogain. Síl Conaill Glaiss meic Éich ba ercdaid ogra; do Maig Fothaid do Maig Uisnig do Maig Mogna. Do Maig Sulide do Fernmaig do Maig Mache d'Inbiur Buasse bruchtait srotha do iath Aiche. Eocho Maireda in maitre miad n-ordd n-ingnad; diamb orba Lindmuine laendrech uas loch lindglan. Laechrad síl Rígbaird meic Bríge báig cen gainne; Corc Oiche cloe cloth cen timme Dál saer Selle. Seomuit ni duit do muntir Bregoin ciapsa magen. Gabraige ricca Uí Thairsig Galeoin Lagen. Léir ro thuirmisemar ar crónic cia no ngleed inti medon ⁊ tossach ⁊ dead. Derb lem cip é rodos ríme o ro gabad Heriu. cona faigbe ní ba fíriu na bas leriu. Leor lend lenmait a sanaisnís rofes tulad; munter Bregoin feib atberar can a mbunad. C. 
