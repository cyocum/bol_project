Mairg thochras ri clerchib cell mairg rosniarthad tind i tend;   Is missi ra buí arin chirt cia rom thrascrad is tre fert cia tát fir thalman im thaig isat calma na clerig. Dia fadein dobeir datha ⁊ grada ardflatha. is dligthech ic ríg breth cech ríg bretach firinnech Is iatsum ro gab na salmu uair is doibsium is calma ram chursetsa can chairdi do chirt Banba barrairdi. Mairg brisses cath can chóri ar marcachaib canoni ni n-icfa taithlech din dail bud aithrech ind immaráin Leis da ochair tul i tul isind eclais dianid dlug; bud nenaid cu brath a lucht cen tenid ara primpurt Biaid Temair d'eis a fir ergeabait uilc indligid. bud fota a othrus a fir cipe thochras ri clerchib. Biaid cen buachail Inis Fáil aithli nuachair maith d'fagbail; rí bud ferr atúsa tra acht ni thanic ni thicfa. Acht nir airgius duni riam ciambad imda a seit sa biad niro mathius a olc do thrén ⁊ nir forrgius fortren. Banba cid bladach in ben ric a less feiss ra degfer ni conair dia congul menip ard a bithlonnud. Massech damsa hísi a fir massech missi dond ingin raba missi a nuachur cóir d'ingin alaind Herimoin Clerig rom chursetar di. du chirt Fotla fonnairddi nigfit a mbróca na tig na ríg óca indligtig. Diultfaitir a fairchi ind cacfait coin ina chaemchill i mbali Ruadain ima raith égem cecha oentraith. Aire rom dilsig mu Rí mac maith Mairi ingini ora gabsat na cuiri salma ardda escuine Dindgnai Herend ard a mblad immun Lia Fail ina fégthar a mbith i fás ⁊ i fán iss ed i ngellas Ruadan. Temair can tenid can tech ina trascud na clerech; missi cen rigi cen rath truag in líni dedenach. Cid olc damsa bud olc dóib Ériu dom ési fo bron; fotha digla inni ara tat im smacht rigda do chomiat. Is missi ra boí arin choir ⁊ siatsom ar ecóir. curom dilsig Dia do nim i tochur risna clerchib. Cath ra clerchib mairg ra chuir ropad ferr a bith na fuil nucun faigbe giallu ass mairg triallas is tochras. M. 
