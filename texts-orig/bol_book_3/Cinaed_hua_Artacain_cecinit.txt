A Chloch thall for elaid úair. Bute búain meic Brónaig báin; ropsa mind ar tressa tóir. dia mba i cind meic Nessa náir. Ciapsat náma dó rot chelt .uii. mbliadna lána rot alt. dia luid do digail Ríg recht is and forríth a lecht latt. Laech fris ralais commaid chain fuair lat lom tonnaid iar sain. for mac Cathbath coínsit fir. dális dig di nathraig neim. Nemnech dotuc Cet aness. a tress ard Ailbe fria aiss; cend ríg Emna orgsi leiss. a inchind Meis Gegra glaiss. Datarlaic dar arach uad. Cet mac Matach fri gliaid nglóed on Muni rofitir cách co hAth Daire Da Baeth. Scoiltis dít ba mór gním mullach in ríg rigi giall; ar is é ba ferr do laech darsa taitned gaeth is grian A ndorairngered duit ot aís. mairg a Lagnech i mba gnáis; nira scarais frisin rig ráin. co fargbais i ndáil bain báis. For Lettir Lamraigi luimm rot gialsat druing na fian find; dot gleo frit chomthach ba gand co torchar and assa chind. Fotroilsig Rí ro delb nem. do mac Bronaig uas Brí Breg; in dún daingen inatt ail i fail ilar angel ngel. O conattail fritt cen brath. Buti co rrath ruamnai cloth. tairnit duit in tsluaig for ruth coro chloemchlais cruth a chloch. A. Inchind Meiss Gegra sin chath ropo gleo fri demnu troch; a dart Buti co tí bráth bud é th'ainm la cách a chloch. A. 
