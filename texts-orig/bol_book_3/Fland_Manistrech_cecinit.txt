 RIg Themra dia tesband tnú adfessam a n-aidedu; do thaidbsin a ndrechach ndil co hamsir Echach Feidlig. Eocho Feidlech find fine. nirbo theidmnech timcride; tathaim i Temraig cen tnú iar ndebaid fria mórmaccu. Eochaid Airem eraim ndaith. ort i Fremaind in firlaith; ba tigban dia ríge ra. la Sigmall Side Nenta. Ina ndíaid ba rrí cia rel. mac hu Iair Eterscél; la Nuadait Necht na slúag sen. docer i mMaig muad Maisten. Atberat Lagin na llecht. robo rí ced Nuadu Necht; a aided cen chobraind cain. ni fogbaim i scríbennaib. Conaire Mór mad cert cin. slecht cona slóg i mBrudin. iar tírfeirg. toglaig in tríuin. la dibirg n-omnaig nIncíuil. Mac Tri Find Lugaid Riab nDerg. ba cubaid cial a chruadcherd; ro marbsat in mbuadching bil na tri Ruadchind do Laignib. Lánrí co mborrthorud búan. in Conchobor Abratruad; iar Lugdaig lonchor na lland. nóco torchair la Crimthand. Co torach ar certblai caín. Étair dia echtrai ingnaid; Crimthand coelbalc cload chath. nocho n-erbailt mac Lugdach. Lanrí Corpre Coraind cain athair Moraind morbrethaig; atbath in Cattchend cen chath. su ba fortend Feradach Feradach Find Fechtnach Fáil. ercad cech n-ing co n-ilgráin; ba bét cen brath brón na baind. éc atbath mac coir Cremthaind. Cend Gaedel Fiatach Find Fáil. in t-oenfer cen imbarbáig; niro chomthaig risnach cair. noco torchair la Fiachaig. Fiacha Finnolod for nech. nirb immomon étualngech; ciarbo rí co rréimim rath. rod mbí Ellim mac Conrach. La Tuathal triathach iar tain. la mac Fiachach Finnolaid; fer adfédim fiad cech claind. docer Ellim i nAchaill. Tuathal Techt cen tam co tlí ro slecht i nDál Araidi; lasin ngein co ngrád gleir gle. la Mál mac réil Rochride. Ro gab Mál Temraig na tor. ro selbaig dar sarugod; uair rabo rogarb iar tain. conid romarb mac Tuathail. Mac Tuathail Tectmair na treb. Feidilmid Rechtaid rogel; ro thathaim na thúaith coa thaig. athair Cuind chruaid Chetchathaig. Ba cend Cathair croda cain. cen tathair for Temarmaig; robo rí in gáeth gle. coro mbí laechrad Luagne. La Tuaith Amrais oll athach. docer in Cond Cétchathach; la Tipraiti co mbáig bí la hoa Máil meic Rochridi. Ro gab gialblaid cech druing de. a chliamain Cuind Conaire; co torchair cen temel timm. tíar la Nemed mac Srobcind. Slecht la Mac Con cen chacht cned. cen re dlecht Art Oenfer; a díth ro dámair sin chath. dia mbíth do lágain Lugdach. Lugaid i Temraig cen tart. coros terlaic do Chormac; ra chroch cen bréic coa thír thes. in goth néit tarlaic Ferches. Fergus Dub Detach na ndrend. ba rí in sétach snedeng; co torchair cen brinda mbalc. i cath Chrinna la Cormac. Docer Cormac hua Cuind chais. fordarc cech druing dronamnais; robbo glétráig tríuin cen trait. dia ngcíuil iachcnáim na bragit. Ba Eochaid Gunnat ro glacc. in cumat ro thecht Cormac; uair ro crád ro cáin ria cath. coro gáb de láim Lugdach. La Corpre comramach cían. flathius forbarach fírian; caín cing for orba a ré i tóeb grind Gabra Aichle. Án flaith Fothud Cairpdech crech. corod caith Fothud Airgdech; maíti in tAirgdech a díth de. la Cailte i crích Cruithne. Ced Fiacha Sraptene imrá triathbla tailcthreibe Temra; is cath Duib Chommair cía thois. fodrorraich ní cath Chnámrois. Colla Uais uas chianbla chain. cethri bliadna ó Airgiallaib; den bruig ba bét ciaro bá luid éc iarna innarba. Os Dabull diglach na ndrend. la cóiced n-irach nHerend; docer in ceolach cét crech. Muridach treorach Tírech. Triallais Coelbad mac Cruind chain. caenmag bá Cuind Cétchathaig; coro chluí a brétho a blaid in tEocho mac Muredaig. Marb iarna rígad don tslóg. Eocho mínglan Mugmedon; ro fírad cid cruth aile. ro scríbad issin Scálbaile. Siacht cert nGaedel cosin ngail. Cremthand mac faengel Fidaig; do neim ní dalb dronggeng díur. rod marb Mongfend a derbsíur. Do Niall Noígiallach anair. tucad soerfiallach sobraig; de Muir Ict ni bethu ba. ro mbí Eocho mac Enna. Oc Elpa tria airec n-áig. rod n-erca saiget gelain; Nath Í trenseng cosin tlí ciarbo é Herend oenrí R. 
