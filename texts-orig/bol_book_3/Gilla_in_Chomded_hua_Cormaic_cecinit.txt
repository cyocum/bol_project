ARÍ richid reidig dam tria gné n-eimid n-eladan aithle na cesta ndúr ndub. iar n-urd túir a tuaslucud. Amal ra chansam cech cert. diaid i ndiaid ní lathar lesc; ica n-érniud iar lurg lir. cóir iar n-urd a n-innisin. Tuaid sin Scithia scél ngle cetna ragbad riam rige; Tanais in rí óc út i comremis ri Sarúc. Tempul de marmair grind glain. is d'órlecaib logmairib uasin tur cu cían cuimnech. ragní Nebroth nertbuidnech. Iss ed ra theich cu Persaib. Nebroth fuachda in fersin. tuc forru ar tús adrad ed. co fír sirbuan sirthened. Cétdruí in domuin ri fath fiss. doba ainm Torastris; darochara Nín mac Béil. in druisin amnas co n-aithcheil. I n-amsir Fer mBolg os Bóinn. ⁊ Ioseph meic Iacóib. cétsílad gort Gréc co ngus darba rí Canét ar tus. Rasil cruthnecht cu lluath lir. in t-itech tren Triptolim i rre a othard aca. ⁊ air mac Cermata. Isind amsirsein cetna cid cian fúair Procida c frith Moísi tair thall fínemain óc olacrand. Cétidpairt Ioib in dám dron. tuc Cicrops tria chomnacol Niuba tairr fáen ri fer rap í in cháem a chetmunter Ba cétmunter don mnai maith. Ínachus alaind ardlaith a cétmac d'Ioib demni de. ba hé Ápis éside. Is é in macsin cen chor cirt ra cetadrad i nEgipt; ba hé in sétserc ri sretha. fuair cétrecht is cétbretha. Olim iar nErcoil ra ngrinoaig Iphitus mac fial Frixoin. .xxx. bliadan ni bréc so is chethri chet eturro. Tarquinn Diumsach cuing catha fuair glassu fuair carcracha. Tuillius Ostillius flaith fuir cétrí ro chaith cetchorcair Lucius Luculus ri rán diarb ainm imper co n-ardgrád meda cen gairbi im gol. tomus talman do thuscurnud. Marcus Tullius Tiro trén a thrí mug Cicir cu ngnim ger ra glés gupu píanta penn. tuc ar nutu nuascribend. Silais fínemna i rRóim réid. Dioclitian ra choisc o chéin ro léic Probus fial ferda sílad Francach fínemna. Satuirn ra commuid a chlais mac Polluir i sleib Chucais. adnacht Mercuir ri lecht lia i nErmopolim Cipria. Uenir ic inis Cipir. Mairt isin Tráic trenChicil. Liber Pater dema de. isin Teba ata saide. Hercoil i tír na Tiri ra loisc tríana lonchridi Aesculapius ra fis fuir ro hadnacht i nEpiduir. Airi ra loisc Hercoil ard. daig ro gab galar gaethgarg; assu leiss cech deilm dub dall inda teidm do trenfulang Oléna ainm a fir gabair Ioib re innisin; Achilochus Tribonna tall athair mathair murduchand. Ulixes tuc céir na chlúais. ra iarraid cu lléir lúathguais rapa gné soraid co sert. ras conaig tria chelgairecht. Na Harpi ra selsat saint clanna Íli is Adamaint ra phiansat laech garg cu ngail Fimus mac ard Agenair. Ras tafniset uad feidm fis. Zethus caem is Calais coinsi niro faít feidm dóib. meic ittecha Achiloin. Cetfochund togla na Troe. de ra ás ní immargóe dond ubull óir slicht rasia. ra inscríb dóib Discordia. Cét traiged fat ind eich craind iarna thomus lathar laind .l. a leithet can tlathi. sesca iar cóir chomármi. Ulixes mac luaith Lirta. a mathair ard Anticla; cid truag dorochair do láim loir. meic tholgair Thelamoin. Aided in Cresa co cert. iarna iarraid is anbecht aided Aenias garb in gus isin chath ri Mesapus. Dindíma vel Danna dil ingen ardríg Insi Cicir; a mathair in gairb 's in glain Pirr meic Achil ardglonnaig. Ingen Eline re ndrúis. ⁊ ingen Menelaus; Erminois in gasta grind is impi ro marbad Pirr. Cetéligudsa Téis meic Péil co lluid Elend ledeta léir; dasall úad Paris mac Priaim is na Gemini tria gliaid. Tarthatar aís Hercoil óig. tri meic aille Herimoin tarraid in triar cétna cain. Gréic ar Tróe ca trentogail. Cethri bliadna iar Troí gním gaeth cu tomaidm Locha Da Chaech; Cermna Sobairche derb días i rre Samsoin is Aenias Eocho Múmo mó cech bríg i n-amsir datta Dauid; secht mbliadna Dauid garb gal diar marbad in luathleoman. In .xi. calaind mae. ra tuismed Róm arind róe; Cobthach Coel sund rí gaeth gar. rí thair Teglad Fallasar. I rré Chambasses meic Cir. cétreod i n-inis Sicil; Almon ra thuit ar tús dano. i nEtail ra Troiano. Ocht cét míli laechda lór cethri fichit mili mór sé mili co méit co mblaid. esbaid Gréc o Troianaib. Se mili déc monar ngaeth. tri fichit mili morlaech se chét mili ní bréc so. ár na nGréc for Tróiano. Timchell ind áir adbail aird rolad forro is ni óenmairg. in n-aidchi dochuatar Gréic thair arin Troe trénglonnaig. Cethri chet cethri mile. cethern Aeniais ardbríge; da cét cóic mili co mblaid. cethern alaind Antenair. I rré Abraim mod mór. 's derbda portach Partholon dered rigi réil rand gle. Nín meic Béil buisede. Is and darocht Neimed nár. darbo rí Nín co niabgrád; Gand ri Deltadas ra glíus. is Dagda ri Mancius. Teglach Fallasar tair trá dedenrí na nAsarda. flaith Assarda rap ferr de a ré i n-amsir meic Ugaine. Failet se muid sain mebair cummaiscit craeb ngenelaig. totinsma daerchland ic dul. i lloc saerchland re slonnud Torrchi mogad mod mebla. ⁊ dibad tigerna; serg na saerchland étig uath. la forbairt na n-athechthuath. Míscribend do gne eolais. do lucht uilc in aneolais nó lucht ind eolais ní ferr gníit ar muín miscribend. Cethri idbarta Ebir. loeg óir. úan argit oengil. aendind ⁊ lia luagmar cruthnecht alaind ilbuadach Oentriar bá caemiu cruth. bátar and sund co saerbruth. Cermait. Furbaide mend n-óir. triathmac Oengus mac Úmóir. Tricha echsrían mbrotla mbrass. re tríchait mblaith mbretnas; tuc Cermait can leithbi laind do mac Ethni i n-eneclaind. Tricha colcad ón mnaí maíd. xxx. brothrach brecblaid caín. .xxx. cach cumtaig grind glain. la hinailt finn fethamail. Tri fichit bliadan saer slat. secht mbliadna trena trichat; rab í fuin ba sona in snass ar seilb Loga i llanamnas. Cethri anmand in Dagdai. iar ndligud a n-athgarma. Dagda. Dagan. Cratan cain. ⁊ Eochu Ollathair Da Billa ainm meschon mná Nechtain meic luaith Labrada; triana chaibdel ni fáth fand. linges secha bruach Boand. Id Moraind cid léir ra lass. ní ní acht semind réid rindglass. is rith ra reithed a rrind ina bun cu bulidgrind. Arthet fothecht ri fala da mnai hui Diulchara ic Síd ar Femun uarach tucsat dó in n-id n-ilbuadach Ré noí ríg déc diaid i ndiaid. saegul Moga Ruith ra gliaid. ó Ruth mac Rigo borr in blad co Cairpre lond Liphechar. Cráeb craind forbba i sleib Elpa. do buaib Simoin is tsnechta; ed ro briss a lethrosc lór .x. mbliadna dó la Simon. Muccid Etersceóil hui Iair a mucca remi is na diaid; luid ar mesrud assa deóin isna Désib co Indeoin. Garid in trét ri tressa. and fo dairbri dairmessa. darrocht in muccid cáem a chlú boí noidiu óc etarru. Gabaid Eterscel a lucht lir ina ucht in n-ócnaídin. rofess bo hé a rád ratha. iss éseo in Mess mórflatha. Is desin bo ainm in Mess do mathair Chonaire atches. iss é ras éit ⁊ ras ail in muccaid in mórbuachail. Assu ainm nessi derb de re marbad a móraite; ni hassu ainm ra fodaim oro fuapair fri thogail Conchobor ainm d'abainn fuil i cóiciud cáem Choncobuir; is uadi sein ri solud do báe caem Conchobur. Ulaid dollotar lá ille i ndegaid na enlaithe; dar Slíab Fúait réim cen robud .uii. carpait im Chonchobur. Cotlait aidchi i n-oen a mbrug. frith ar matain derb in dlug. i mbrolluch Conchobuir chaim. noedenan bec bulidchain. Asbert cách frith sund sét. icnad anta dun glangéc; atbert Conchobor tren tra. danrat for sét Setanta. Lug mac Eithlenn do beirn Breg. ra buí i ndeilb na noeden; ba hé in lórbladach ra raind. ba Cú comramach Culaind. At é cethri meic Dedaid cusa mbertar genelaich; Ailill. Dáre Braccan brass. ⁊ Futhi fail foltchass. Na tri Fothaid tri meic iat Feidlimthi meic móir Maicniat. meic Gnathail meic Mair Maith meic Cairpri Nia inn aig ardmaith. Ár n-imrom Chonla Ruaid ré meic Cuind co tír Tairngire; facbad Art oll a oenur arse in Cond ar carrbaegul. Do choiciud Cairpri Nia Fer Forgall Monach mod miled; cach clessach na chanad cheilg. manach sein sin Gaedilg. I nArd Chaille cailti cle i Múscraigi Tri Maige; a chend síar ri Liaic Sinnaig. adnacht Find cu flathminnaib. Glasdíc ainm do ar tús tind. meic Morna tucsat fair Find; .uii. mbliadna dó i ndeilb doraid. fo Loch Riach fúair findcobair. Cétrith Find bo réim rogda. ruc riam re maccaib Morna sech Loch nOrbsen o Loch Riach timchell Connacht na caemsciath. I Mag Coraind co Es Rúaid. lam ri Cuallig mBrefni mbuain; ri táeb Sinna mairg ba mó cu hEchtge n-aird i n-oenló Isind ochtmad bliadain bí ar tadall Temra Dath Í; ro marb bó lán lám do chaindil tuid o thimpan. Timpan ri cotlud ar cách. les cecha samna gnim gnáth. cecha bliadna buan brostud in chaindel cháem ar caemloscud. Arsin gnim ra fae Find ri Saidb sochraid massechmind; ⁊ Sadb do thaibthid treb ba Find cáem a cétmunter. Dalluid Find ra heicsi n-aird ar ecla Cuind claidebgairg Cethern mac Fintain frecair rap é a aite airchetail. Tucait fianna Find iar feiss do digail Orcbeil éicis in ben síde a Sléib Slánga. rolai dó in gním ngargdana. Diara gab fiannas cu feib rap é a uide in n-aidchisin ó Brí Ele duthaig tor. cu Sliab Mairg meic Eidlicon. O Sléib Mairge gnímrad gand síar co Slíab Da Chích nAnand cu Inber Colptha ra chind ri hoiss Fiaclaig meic Conchind. O Inber Colptha cuman cu Sliab Slanga saerUlad; otá sein ba tolgda in tóir co Inber Colptha a chetóir Ra dith Find hua Fidga ic feiss i ndigail Orcbéil éicis; tíar oc Cíchib comal ngrind di sleig Fiaclaig meic Conchind. Da senrand rachuala Find i nDumu Chich uasa chind; ra gáet hua Fidga fossad. dun rand díb ba dergthossach. Is neim in gae. tossach trén don rund aile nín aithgén and rascuala iar ngním gaile aidchi samna sorchaide Secht n-aige ic Sléib Blod meic Con. cétfiadach Find feidm findron; cind .uii. mbliadan fo míad mind ic Abaill na Fian forfind Long lán d'ór d'argut agaa tuc do in ben a Sleib Slanga; derb lind iss e cétchrod cain. tuc dond Féin re ardfodail. D'Ernaib Cermna a mathair muad. Torba ingen hEich innuag; Find mac Geoir mac dá mathair rí Lamairgi ind laechlathair. Is d'athair Chailti na celg bo ainm Lethi Lethancherd; Cailti tacrait lind laidi mac sethar Find findchaemi. Ar bi bruth di echaib ríg Ruis do mnai ra comlund a chuiss; and sin rucad Cailti cáid i n-oenuch corcra Colmain. Is é oenfer d'fíannaib Find cusa mberar genelach grind; in Cailtesin segda de. uad ra chinset Cailtraige. Ochtur do Chailti im chend Find. Corra is ua Daim derg din lind Cas Cur Escrú ⁊ Aithni. Oll. is Nena Nuagnithi. Is é sét is ferr fuair Find. fidchell Crimthaind landerb lim; ras folaig Fiachra Fáil i n-airiur Chrimthaind Niad Nair. Glassi fuair Find fecht réil riam ní ní acht airget a findgrian brunnid sairdes sech in sce. ⁊ is facus d'Albine. Atbert Ossín in sét séim is ingantu fuair Find féin; is é cen daermuich daille. cochlan caemdluith Crothrainne Ór a indech airget fóe mín re cnes a chocoe; ba cú ba duine ba dam ra impud ra aitherrach. Fiu coicait cumal cipe. ro gnith i Tír Tairngere. re trichait mbliadna i Maig Mell ri coicait cialla cemend. Tricha sét ni gaes fir buirb. tall Find a craes in chorrbuilg. iar nguin Glonda cunn áth oll is Leth Luachra na lluathbond. Tuscu Conall anda Corc. ar mac Lugdech lín cen locht tene i coclaid locht iar ló iss ed ra chorc a chaemó. Adaig ra dlecht cúru chaín. riam de mummi Conaill chaím; issind aidchi diamair dál. da iarraid a hoenuran. And fosracaib Conall cain. fo thairr coire sin coclaid; tancatar da héis garb gus. na hammiti sin dorus. Atrubairt ammit dilairc díb. cia choillfet din muntir mín; is and asbert araile. a cotail fon chaemchoire. Ar sin brunnid breo di thein. cora chorc a chluais nír cheil; conad de dar gort re gairm ba Conall Corc a chomainm. Ar sin doroic mummi in meic. ba Lár a hainm cerb ammeit is de ba Corc mac Lara. cerba Chonall caemdana. Láir ingen Maethaire mín meic Cliathaire re chomrím; mummi Chuirc ní foichni faind de Chorco Chae hua Conaill. Tochmarca fessa ferr de. catha. togla. tinngene; iss e sin fri fute fecht in cuicde is lia i scelaigecht. Tri fichit findscél derb ndron. dia fegthar in airchetol; se fichit findscél na Fiann foclas cech fili fíríal Trícha forcumal nach fand ⁊ tri fichit forcumang; lég o genair siar sair. isna scelaib Scottecdaib. Ac sein duit ocht fichit cest. rá ernisem ni mod mesc;. ra béim it múr os gréin glain. tall it rún a Rí richid. A. 
