Fland mac Lonain cecinit.
MAIccni Echach ard a ṅgle
im Niall im chanaind Cairne;
im Ḟergus frossaib rinni.
im tri maccu Moṅgfinni.
Maith fer Fiachra feochair gal
diarbo mac Na Thí tolchar
Brian ar Banba brollach
frisrand Ailill anglonnach
Aichri tri ríg rot a ṅgal
maniptis iṅgrai do Chrimthan
gabsat a cert cein buí thair
for cuairt ardríg i nAlbain.
Ailill Brian breo dremon
Fiachra find foltlebor
randsat Banba balc tóla
i trí cuibrend chommóra.
Cechaiṅg cuccu Crimthand cass
co n-uaill co n-ír co n-ernbass.
cachtsus cách co llaechraid lais
i nInis ṅdualaig ṅDornglais.
Dolluid mathair mac nEchach.
in bríg Moṅgḟind márbrethach;
gaid cairddine cor glinne
do ríg daigrech Dárinne.
Dombert o húr na hindsi.
dochum digi domillsi
docer mac meic Dáre de.
de thonnud triin tremse.
Mór gním doróni tria gus.
brath hui Dáire tria diummus.
ba dé fertha fáth co saíre
cath cruaid Corad Coenraige
Goíta Fiachra fer togach
maidsi moga messchorach
ba hé tress rí adgeb guin  
de slóg Dromma Eogabuil
Eo dega deirg druiṅg ar dreich
mac meic Muridaig Tírig.
nirbo thriamuin ciarbo thrú.
co tuc Muman mórgiallú
Maicni fer fichsetar cath
fri Fiachraig tarsin srath.
fail coic deich dóib doí fri doí
im ḟert Fiachrach i foroí.
Cethrur do ṡíl Breguind báin.
ro linsat Herind ollgraid.
Eber. ír. Lugaid nar lac
Is Herimon in t-ardmac.  M.
