 Rofessa i curp domuin dúir. cóic cressa caíne comthúir. da úarda co nglaine gné dá mesraigthe im thentide. Tentide dar medón cuirp. talman tene na thromthuirt; da uarda i n-immul túaid tess. dá mesraigthe imman rothess. In mesraigthe thuaid fó nim. iss é iss attreb do doenib; is é ro delig Dia dían. i trenaib o Muir Thorrían. Tri ranna in domuin tíar thair. tri ranna i tát sil Adaim; tri ranna ra delig Dia. Euraip Affraic is Asia. Asia írmaith ar cach leth. on rígain ro hanmniged; Asia ba hainm di thair. ben ro gab ríge ind airthir. Asia ni terc thair a tí dar airther in mesraigthi; bec nach ruc leth le na slait. o Eoraip is o Affraic. Atuaid anair is aness. atá in muir imma mórchness; nos dedland sruth Danai aníar. Muir Méoit is Muir Torrían. Tossach ro samlus di thair. tír i fail pardus Adaim; tír innach éicen fúr fled. tír immo tá múr tened. Ón tírsin co sruth nInd síar. ind Indía cona mormíad. atúaid o Sléib Chucais cain. co muncend Mara Romair. Rofess a mmaith as cach aird. a mágneit a hadamaint; a margaréit a hur i n-or. a hór is a carrmocol. A hoenbennach for cai gnáith a gaeth fethamail fírbláith; a helifaint co mbríg bil. a bbúain fa dó i n-oenbliadain. Parthi is Assardai ardda. Persai is Meda mórgarga; o Ind síar saigit na fir. co tuind trebair tromThigir. O Muir Ruad ragaid dar ré fothúaid co tír Arcáne; issin tírsin ní dál diss. ata in lia silinetis. Aráib co mirr co túis thair. co faenic in morsáegail; ó hochsail Romuir trén tricc. o Thigir co sruth nEufrait. Caldei is Babiloin bailc. eter in nAráib arddait; ⁊ Mag Sennair fothúaid. i ndernad in Tor Nebrúaid. Ni haisc atát tair na fir. eter Eufrait is Tigir; ⁊ Chucais feib as lia. is tuatha Mesopotámia. Siria fri Eufrait aníar. co mothor Mara Torrían; o Egipt fethit a fóit. fothúaid cosin Capadóic. Fri Magena atuaid a thréin. fri Capadóic fri hArmein; Faenicia fintar i fus. anaes ina hathfocus. Felistina cusin gloir. and sin atát meic Iacoib; Naphathi friu andess co tend. ⁊ tuatha na Saircend. Sodomdai o sain siar nach slán. Amalech Ammon Moab; Sier tíar is Madian tair. toeb ri toeb is Muir Romuir. Ind Egip co ngaire gním. is torthechu cach degthír; i lleth ri sruth Níl fodess. fri Affraic a comaidchess. O Sléib Chucais sair fothúaith. fri hor inn ocíuin innúair; ni haisc atá fóir na fer ó Muir Chaisp cussin n-airther. Isind airthersin cet gal. atát Serdai co sírblad; fobith atá fidbad and. do nach ingnad inn oland. Bactri ⁊ Dacia rofes. tuaid don Scithia a comaidches; isin Scithia atát gríba glend. ic comét óir is glangemm. Ó sain siardess im chend Caisp. ata Hircáin ní hardaisc; tír i tá Tigir luath lond. ⁊ panathir breccborr. Brug Ulbhania tenne tóit. o Muir Caisp cusin Meóit; rofess a treba tíar thair. fuilt gela fora ndoenib. Uigir ar hur Chaisp ria gáir. eter Armein is Albáin; Meoit ri hArmein aníar. i comaithchess nach rochian. Pentisiria tuaid cen brath. eter in muir immechtrach; is Albán co ngairge gné ⁊ tír na Cíchloscthe. Colochi gelban dosfuil. etarru is in Cimermuir; in Muir Chimerda condric. fodess fri Asia mblathBic. In Assia Bec fethit áitt. Bethain. Frigia. Lith Galait; Pilip. Licia. Troe co mblaid. Isuria. Paria. Pilip. Capadóic ria anair ni diss. ria anair Muir Popontidis; ria ness a Cimer nglúair ngle. connice in Muir nAigide. Céisair ar hur Mara hÉig. Germáin uad síar ria glanréir; o Germáin siar cosin muir. Sidon cona chomaidchib. Gabsat or in mara móir. cusin nEgipt o Sidóin; anair noco chlé da cniss tuatha De beit im rofis. R. Affer dorat ainm fria rád. mac do Chethuir is do Abrám; dond Affraic ar cumne cned. ó clithra ro hanmniged. Ainm di Libia on gáeith grind. na da sitlend co himrind; vel ón mathair guthbind gle. Agena ríg Afraice. In t-ocían anair ria cness. frisin nEthioip anairdess; ⁊ aness is aníar. ⁊ atúaid Muir Torrian. Acus anairtuaid sruth Níl. ⁊ Egipt maith mórmín; i lleth fri hEgipt iar sís. Libia caem Cirinensis. Bend Tropail Trogaeth atchiat. ar comair Mara hAdríat; o Sirtib Móra fodess. cussin nEthioip tremdirges. Otá Sirti Móra síar. ra hor mara co hacían; Tripolitana nach dis. Bistacium Stiugis. Numedia cu nirt a haig. Maritana Tingitain; a fat fodess is fothuaid. isind Affraic áin ardglúair. Sruth tic dar Affraic aníar. a sleib Athlaint ond acían; is Dara a ainm ica bun. mad tair is é a ainm Nuchul. Teiti tair fo thalmain trell. i nEgiptacthaib láncend; Nílus os Chamse síar. a ainm co roich Muir Torrian. Ón tsruthsin fodess co mmuir. Ethioip in datha derbduib; dar desciurt nAffraice ind aird. co slíab nIsper is Athlaint. Is ri sruth aness atá topor úar o tic lanlá; 's é te cid cían on muir. o laiges ind fíradaig. Is ri sruth atúaid atá tír. i tat slebi Arascín. tir n-onagri is gaem co mblad. tír nathrach is oenbennach. In tírsin cia beith dia fat. is tír nathrach is dúrdrac; aes na carat comrad cain. tír lomnan de thorathraib. In mír ótá slíab fodess. dond Affraic ar rothess; ní himda a bláth cibé atcheth. o sléib fothúaid tír thortech. Tír fer ndub co n-immud glóir. tír cen ainmne cen onóir; co mbrethir bailb cá tacer. tír da tarat ainm Affer. A. Eoraip blasta co mblaid. ingen gasta Agenoir; airm cussu rucad i slait. is í tuc ainm dond Eoraip. Muir ina timchell rofess. atúaid aníar aniardess; aness anair ní naidm súail. ⁊ sruth Danoe anairtúaid. Is ed rochlunim cach dia. at é tuatha na Scithia; Elain. Dacia. Gothia géir. Germain tíar ic sruth ardRéin. Tracia. Mesia. Pannoin. Réit. siar co sruth Réin ar mórméit toeb ra tóeb do deiss Danuib. ó Chonstantin on Phontmuir. Tír i fail mathgamain mall. immad sucuin is cristall. immad n-ettech co tric. o thic adaig sollsigit. Greic o Thracia feib as lia. fadess co Muir Cifalia. co sruth Réin is ed atchíat síar. sech rind mara Adriat. Attaici a hairther thair. túath mór fail immon Athain. Achaia ria andess i fus. dian cathir Corinthus. In Arcáid ría anair ni ceist. i tá cloch dian ainm asbest. onas geib tene tri bruth. nochon etar a díbdúd. Cessair o Chorinth cu nglóir. fothúaid cussin Macidoin; tír i fail immad ngai nglass. tír in maith marcachass. Macidóin is Dalmán dron. im rind Adríait cen imrol; hIsteir o Dalmain cu Réin fodes cu Slíab nAilp n-ardréil. Ind Etáil sairdes Asia. Slíab Ailp eturru is Gallia; muir ina timchell a muirn. otá Libaist co Libuirn. In Róim co hurgna ara lár. cathir chunla na Román; a tuatha cusin muir mer. ar cach leth ina timchel. Tri srotha tecait a hAilp. siar darin nEoraip ardait; sruth Réin siartúaid arragair. sruth Liguir i sruth Rodáin. Tair eter Liguir is Réin. atá Gallia Narbonéin; eturru tíar créit ra chreit. atá Lugdon is Belgeic. Equitáin mór cona míad o Ligir co Muir Torrian; co sruth Rodáin issin tsléib. siardess co sleibi Peréin. Espáin o sléib Perein síar tuaid de toeb Mara Torrian; muir ina timchell cech dia acht i lleth sair ri Gallia. At é tuatha gabait gláim. Gallia. Petic. Tingitain Terraconensis ra clé Lucitain túath Cartaigne. Inis Bretan brug co mbúaid inis Erend ria aníartúaid; arin acian síardess i sía eter Espain is Gallia. Tír suairc subach setaib sreth. tir ar fetair meic Miled; tír na cliath ngablach co nglóir. tír is tarbach rofess on. R. 
