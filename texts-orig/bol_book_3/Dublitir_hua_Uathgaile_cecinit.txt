REdig dam a Dé do nim. co hémid ní indeithbir; érniud mo chesta is gnim glan. corop espa olloman Adam is Eua angbaid. cétdias ro thecht corpanmain. ro chetaig Dia dóib malle tusmiud co cóir a clainde. .L. mac ic Adam án is .l. ingen ard imslán; ro faemsat bith cnes ri cnes. ciar chloensat in carddes. Trén ros étlá in bith buide. ro bréctha tria banchuire; ciaro rigsat ríg na reb. nír sílsat díb acht sesser. Triar mac triar ingen cen ail. do chlaind airegda Adaim; uathib ro silad in slúag. diar linad domun dimbúan. Cain. Seth. ⁊ Sili. na tri meic cen mórmiri; Pib. Olla. Pithib. cen brath. in triar ingen imuallach. Píb ainm do mnaí Cháin chain. Olla setig Séith sirglain; ben Sile solustusa a nniab. Pithib forusta firfíal. Sessiur sin ri seir snama. uallcha áille imslána; ro línsat na treba thair. do chlaind Eua ⁊ Adaim Ro mallach Dia Cáin cruaid. is cach óen no geinfed úad; é féin ro thimmairg co trén. triana fingail for Abél. Fuacair ar in Comdiu cáid. do chlannaib Séith co saerbaig; nir faema duine díb. ingena cloína Cain. Uair thancatar dar timna. na fir uallcha essidna; cuire ro chraid diliu dron. ros baid uile acht oenochtor. Noe 's a trí meic cen mebail. co séitchib saergelaib; ochtur do síl Séith cen sal. nar faemsat Cain cnedmar. Sem. Cam. Iafeth na n-iath. tri meic Noe meic Lamíach; a trí mná gribda glana. Olla Oliua Oliuana. Coba setig Noe noemglain. Olla ben Séim sírsaeglaig; ben Chaim Oliua in loga. ben Iafeth Oliuana. Is iatsin lucht na hairce. co sult is co saerslánte; gabsat cen aithbe cen fell. in domun aithle dilend. Bliadain dóib issind áirc fuair. os diamair mara mongrúaid; céin buí in diliu adbar n-áig. os dreich in talman tondbáin. Sechtmad fichet dia festa. ar aíne ar cor bissexa; i teirt cailne mai miadaig. luid eiste re certbliadain. Or fég Noe for cech leth. in tír luchair lantorthech; do cech thaíb cid bad dattu. ro foíd a trí mormaccu. Tuc d'Iafeth in nEuraip n-áin. tuc do Sem Asia imsláin. issin Affraic cen tar tes. ro lín Cam a caladchnes. Ro mallach a athair án in macsin dian comainm Cám. conid é ar chloíne ro chind. cáin na ndoene íar ndilind. Uad ro genatar co ngail goborchind is fomoraig. líne luchrapan lerda. is cech duine dodelba. Doine na da cend co col. is da corp i comchengol; is na oenchossaig odra. is na gulbnig gergorma. Cech duine ata thair cen chend. ac imthecht a glind i nglend; a bél bán asa bruinne do chlaind Chaim co roluinde. Cethri meic mathe oc Chám chass. ri hág ⁊ ri hernmas; Caus fo bruth na n-esgal n-án. Mesram is Fúth is Chanán. Na Ethiopacda uile. nom geib grain ria ngormduibe; do chlaind Chauis meic Chaim na cles. on tsruth cosin sál sairdes. Clanna Futh meic Cáim do céin. ro linsat in clár comréid; lucht na hAffraice as cech aird. co slíab n-athlait nAthlaint. Egeptacdai im sruth Níl náir. do chlannaib Mesraim meic Caim; otá sruth Nuchuil anes. co Muir Torrian na tromtress. Sech morthuatha Cannán chruaid. eter anes ⁊ atúaid. 's iat cland Channain itchluine. ind fir falláin foltbuide. Óenmac dec Cannain chliaraig. meblaig mergig mormiadaig; ro línsat tír 'nar garb grian. o Muir Marb co Muir Torrian. Tuc Dia dith do cech thaíb tair. for claind ind fir chloín chuilig. oro thairngir a thír trén. do chlaind anglig Israel. Co Muncend nGaditan nglúair. o sruth Eufráit anairtuaid; ro silsat o Chám na cnet .x. primchenela fichet. Ro iadus gabail Chaim chain. issin chamair chetsamain; i tír na llaignech co lléir. cencop anmech ní amreid. R. Ro linsat in nEoraip n-aird. clanna Iafeth maith morgairg; fuaratar d'uaslecht o Dia. conid leo tuascertleth na hAsia. O sleib Imáí sin tuir thind. siartuaith co sruth Danaim; ⁊ in Scithia cen chain. ri claind Iafeth enechnair. Ind uair niras talla thair. clanna Iafeth inmain; ra trebsat Eoraip cen raind. síar ra seolsat a seolchraind. Otá sleibte Rifi rúaid. risna Gaethlaigib atuaid; cosin traig Lescbáin lectaig issin nEspain n-imechtraig. Ocht meic Iaféth na n-áth. ní imthigtís etarthrath; Gomer. Magoch. Madai mas. Iaban. Tubal. is Tiras. Massoch Masséca na sreth. ic dul séta ba saethrach. uadib ra seolta na slúaig. dochum nEorpa. anairtúaid. Galatacdai mar atgén. do chlaind glegasta Gomér; isat bladaig a frecrai. do chlaind Magoich na Scithecdai. Síl Madai Meda míne. ro hailte re hardríge; Iondai na ngrian nglan. o Iaban ro gensetar. Celtíberdai nít ciallai. hIberdai ⁊ Hespandai; is o Thubal ro thaitne. bunad na trí n-ardaiccme. Capadócdai ó Massoch mín. imda torud na tromthír; sil Tiras Traiecdai thair. cen chnetecla for conair. Ibad is Báad co becht. da mac do Magoch morchert; doruacht a sírblad dar sál ó Iabad rigrad Román. Faenius mac Baad ní bréc. meic Magoch min na tromthét; nocor athair cen ecna. senathair na Scithecda. Is dia sil Gaedil glana. ropsat aígid agmara. gabsat ar slúag féigseng Fáil. rige Herend a hEspain In mac aile Magoich maith. Ibath airegda in t-ardflaith; mac doside Alanius án. athair Franc ⁊ Román. Is uad Saxain cen sure. ⁊ Bretain barrbude; ⁊ Albannai arin maig isin Assia airtheraig. Tri meic ic Alan cen brón. Arbon. Negua. Isicon; ro silsat mór ciniud cáem. tair i nn-inud na n-ardnáem. Ro gon mór gelua da gáib. óenmac Negua mcic Alain; ni chathed caslus calaid. Saxus o tát Saxanaig Nocho dentais gleic na glor. cethri meic ic Isicon; Romanus. Francus i fus. Albanus ⁊ Britus. Fúair o chach cadus is cháin. Romanus o tát Romáin. Francus o tát Frainc co fír. ni denad saint im saebgním. Albanius ba mac málla. senathair na nAlbanna. mór do gliccus ra chertaig. Britus o tát firBretnaig. Is airegda ar cech tráig. clanna airegda Iobain; is leo cech treb thíar. i n-insib Mara Torrian. Sloind cóic prímchenela déc. o Iafeth ní immarbréc. donítis tétnais co trén. i n-ecmais a fochenel. Comlín clainne Iaféth aitt. eter Asia ⁊ Eoraip. ni fagbat Gaedil co gle. do síl oenfir i n-oenre. R. Clanna Séim is iat is lia. i n-airechas na Scithia; o sruth Gaind a ngle ra grian. leo cen raind co Muir Torrian. Coic meic ic Sém sochla in síl. riu ni gabtha fo chomlín; Elam na da nglassúl nglan. Luide Asur is Aram. Arifaxat ard a feb. ciarbo garg nirbo glemer. fuair elathain is acra. senathair na Callacda. O Muir Romuir cosin rúin. cu sliab Cucais cu sliab Tuir; is ra claind Séim cach slige. ni chél ar cach ardfine. Elam ba cruaid crand a gai.   Assúr o tát Assardai; Sirecdai o Siram na slúag. airecht na n-ilad innuair Cethri meic Saram na sreth. ros orddaig Isu anglech. sloind i fus ria scur na scél. Us. ⁊ Ul. ⁊ Gether. Mess in cethramad mac mín. armither acon ardríg; ciarbo chland fir ónnai ar caí uad atát na Eonnai. Us mac Saram sochla in rí o tát Traconitidi; Armíannai airdairc in dám. o Ur erdairc enechnár. Arcannai is émech a ferg. aicme na curad croibderg; rosiacht co Bethil a mblad o Gethil ro genatar. Clanna Sarain meic Séim sain o chéin rodos cualabair; Ro gabsat ninglind i ngait. a sruth Ind co sruth Eufrait. Sala no bid or re att. mac alaind Arfaxat; mac do Sala airbert ard. toísech na trenfer trengarg. Fallec is Iachtan cen ail da mac Ebir ingenglain; Éber mac Sala na slat. Sala mac Arfaxat O Éber mac Sala ille ainmnigter na hEbraide; is glé ruc ónTur. berla nÉberda a oenur. Trí meic déc ic Iachtan án ic fir na n-airer n-imslán. is leo cech rind is cech rían. o sruth Ind co sruth nAcian. Elimúdad Saliaph slán. Isarmath Iare imnár; Adumar Adastal ard. Decla. Ebla feig firgarg. Abimel Sala sút. mairg risa mbia a sáergrúc; Ofir ropo garg a gal. Ebila ard Iobab. Clanna Iachtan tarbig thair. ind fir chairdig crechlongaig niros lamsat lucht ba lia ro gabsat ucht na da India. Atát im sruth nEufrait n-ard in t-airecht rigda rogarg; in cech thir thend im Thigir. is díb cend cech ardenig. For cuit clainne Cannain chóir. ind fir airegda ardmóir atát ní sét cen slaide da treib déc na nEbraide Secht cenela fichet feg i n-ecmais a fochenél; atát do chlannaib Seim sein. noco chel ar Gaedelaib. Tricha cenel Cáim cholaig. a coic dec Iafeth oraib; trí noí cenel Sém na slat. is a dó sin sechtmogat. Doib ro mesctha na berla d'imdugud a mórergna a dó .lxx. at ni suail. ic tairmesc in tuir Nebruaid. Ba hoenbérla co sain ic claind airegda Adaim; cia cairm i mbai sídmag selb diarb ainm gribda Garthigern. Oros fuc Éber on Tur. ni glemer in gnathugud; ora thidnaic ro len de berla n-airdairc nEbraide. I cind deich mbliadan iar sin. arricht la Fenius Farsaid; in berla bélblasta bind. Gaedelg gleglasta gniim. Niro rigius reim dar recht. ro figius féin co fírchert; craeb choibniusa clainne Nóe. cen aíb ndoilgiusa ar oenchae. Missi don chuachmaig on chill. Hua Uathgail ó Uissenglind; rom fuca sech sáebi snéid. torud aíni in Rig roreid. R. 
