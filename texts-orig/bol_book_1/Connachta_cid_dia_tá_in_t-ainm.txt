 Connachta cid dia tá in t-ainm. a eolcho Fáil re sírgairm; in fail acaib túaid na tess eolach aca fail a eolass. Mani fuil acaib uile a eolcho bethad buide. dagena dúib dílsi rand in t-eolach án Aed Ollbarr. Aed Ollbarr ollam Cruachan. is Herend ní imnuathad; iss é sluinnes síd re lá mar atá arin crich Connachta. Cond ca cumachtach rap ferr. sósar molbthach mac Cetrend. is hé ro gab rig can acht. ar coiciud cendfind Connacht. Dobeired se ba slicht fír. snechta nemi co nertbríg; ar lár a thíri co tend. tan tictis Túath De Danand. Craind ⁊ clocha in domain. da chur ind na urchomair; ra loisced lór a chrúade. re haidbriud oenuaire. Tess grene and dó fadéin. ba hingnad re cach do chéin; ni derna druí dían ngarta. a chobes do chumachta. Doringni immarbáig n-aird. re Túaith Dé Danand drechgairg; co n-airgfed iat tolaib crand: 's na airgfitis a ferand. Arnabárach dádaig dó. ra airg cách uili i n-oenló; ra loisc ar mbreith a mbó tra. a ndúni 's a ndindgnada. Mac mathar Cuind nír chlecht góe. Dálach lethet cech lángóe; inund cumachta ros car. inund úaill inund borrfad. Tecait fir Herend uili. co Dálach in degruiri; da guidi co tísad leo. coro chuired re Cond cóemgleó. Ragatsa lib imbárach. cid duilig lim ar Dálach; act co fagbur feib as dlecht. cach ní ari ndingen druidecht. Tri chét da chrud cach elgga. 's íat aigfinda óidergga a cascrad is celgg calma. can fascin can erlabra. Tabar a n-oi lib ille. ar Dalach i n-óenbaile; con n-eolór leo lathar nglond. coro chuiriur cath is caemChond. Dobertar a n-óe uile. i n-óenáitt i n-oenbuile; cor gab don maig i mbuí in slúag. coro leg in snechta sirbúan. O sain immach is Mag nOí. in magsain can imargoí; is on dáilsin dían in smacht. atá coiced Ól nÉcmacht. Condsnecta ó snechta Chuind. is ó fertaib co halaind; A hséin dúib. aní dia tá. Connachta for Connachta. Con. 
