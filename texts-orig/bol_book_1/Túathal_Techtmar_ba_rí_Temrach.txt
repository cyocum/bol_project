 TUathal Techtmar ba rí Temrach tolgda magen Eochu mac Echdach an fugell ba flaith Lagen. Lende banmac ben ba Tuathail tucht dunrími. Báne a hainm ingen co mbáig Scáil a sídib. Scéla derba a ndí ingin tuchtach díne Fithir Darine delm cadla ambra bríge. Ba dia tochmorc dolluith Eochu art nad chlithe. co ruc Fithir fordarc flathe leis i lLife. La sin dolbais ba marb Fithir fír infíadam dobreth Darine durímem du Echaid iaram. O imránic fria siair scél cen réde ba marb Fi thir fuam co n-áni ara féle. Fuabairt Tuathal dia digail tolcda gened adacht Lagniu lethan fuidel tobar tenedł Dobert doíri forsna Laigniu luath atchiam. bóroma már miad as maam nadba ríam. Rosuc Tuathal tri chert catha coimdiu grianda roscomrad dó tre deilm digla .xxx. bliadna. Berthis Feidlimid .uii. mbliadna brig co certa; rosnuc Cond ba comdiu flathe fiche fechta. Fianna dobreth do Art bríg na dénur. tri deich bliadna brigach huriuth cen nach lénud. Asloíset Lagin ar Chormac clú nad labra; dobbeotar fair ba fri ogra aidchi samna. Sainreth gním dogníth la Dunlang ba gním demnach gním na n-ingen airdairc n-aerbach i taeb Temrach. Tricho ingen den rígraith rechto buadaig. cét dia n-ingenaib na cáemaib lachar nuadaib. Tricho ingen ar trichait cét coscor caingnech. iss ed selge slóg dar Bregmag laechrad Lagnech. La deich n-ingena do Chormac coblod n-áne Ailbe Gruadbrec Treithne Lethleór ⁊ Gráne. Lemuin Letherthe la Scéithi Admór Ainge Fásse. Talinne delm n-áne Innerb cainethar cain coeimde. Cain secht n-ingena la Fergus cen chint fortil Domnae ndeach ⁊ Semmouir la Tar Forcil. Echtan Chailech Sand Be Tibre dál as derbo. Inderb Iten Bilene a Tuirbiu Cear a Cerno. A dí deac arm d'Ailill bantrocht saerdae. Emer Talten ⁊ Naírne ⁊ Moirne. Sogen Feidelm Frithnán febdai dála. Brechtan Buadach ba lí súla na teor Mamma. Dofích Cormac a chlainn febdai flatho finde. timart Lagniu luad nad indo a chual rinne. Ess ed ro bi dinaib clannaib crích des Cloíned da ríg deac dal cen uabair galaib oenfer. Amru bodbríg immud batar brigach n-athbach Fergus Foltlebor ba sochlach Ailill cathbuadach Cind Nathrach. Nenaisc bóramai ba brigach in breo buadach. nenaisc condmaith tri chach mbliadnai nenaisc giallnai ⁊ sluagad. Segdai ratha fil ar Lagnib lathar féile. ratha retland rath escai ⁊ gréne. Ratha gruaide ⁊ gnuise gním nad bine. ratha cuibse ⁊ ciche ⁊ cride. Ratha ceneoil ⁊ clanna ⁊ cíalla. ratha flathi ⁊ fenni ⁊ fianna. Ratha a fir ratha a mná mór a reined. ratha a meic medar adbuil ratha anmain ⁊ einech. Ratha etha ⁊ mblechta mó cach molad. ratha tuatha ⁊ tocad ⁊ torad. Ratha toísig ⁊ trebond dalaib gargaib. cona sciathaib cona ngaib cona calcaib. Ratha topair ⁊ trethain ⁊ tíre. de cach cether coblud n-áne rath cach ndíne. Is rath erro drucht la dathen demni dála ratha a mbeoil ratha a fíra ratha a llama. Ratha maigi ⁊ muri moo scelaib. ratha nime cona braenaib cona néllaib. Nasca uili forna duilib ara canam. eter aer ⁊ tene ⁊ tarand.ł Nach dúil nach cland fil is nimib nuallaib adblib; it é ratha rethaib solmaib fil ar Lagnib. Ara clannaib ara ceniúl nual cach thratha. de neach file ⁊ bias co dé mbratha. Imm brith uadib inna bórime bríg adbail cene maras medar n-inmain nem tar talmain. Dollotar Mumnig dia ndilgiund tressa mílib grengsait Laigniu laichaib d'amsaib assa tírib. Dolluid Coirpre dia soírad srúaim nad sachu. immúa mathra issind Lifiu fich secht cathu. Cath i nGabair la cath Fee cath Lifi no slonnid. cath Maige nAilbe. cath Ferna. cath Commair. O dusnecmart tri secht cathu scél nad étla. nenaisc Corpre fora mathrai a cís cétna. Cia mét in cís asinberam briathraib fíraib tri coicait cét caíniu dálaib lend co lígaib. Tri coicait cét dinnaib torcaib ni dim guaib tri coicait cét is di gnoaib dona buaib Bretha uile armaib rathaib firaib fíalaib cach ae a húair allud amin i cach bliadain. La tri coicda dinaib lanamnaib lucht londgnad forsna fledaib fúan cen imned forsin condmad. Coica sémech immi agtait. coíca ech ní eraic fóil i srianaib óir ⁊ argait. Coica coire immin coire n-amra n-umai. da dam deac lucht in chori ba sét subai. Sithbe iairn a dí loairc lathar n-amra; ba o Lagnib in fer ferda fri bruith slabra. Is amlaid dligthe in fer find fail fri slonnud cona ael cona inbiurb cona chonnud. Cethracha ríg risra íccad rígdai flathi o flaith Tuathail delm nad clithe co flaith Finnachta rod mathi. O flaith Finnactai ní tucad tuath tri borrfad cosin flaith find fil fri anfad i fil Dondchad. A ndoruirmius cani soindisc scel cen buafad cruth ascomrath ní cen saethar o baí Tuathal. T. 
 Fiadnaisi ar tús i nHerind cia conammidir. Ni handsa. Ocha  mac Sengaind do Feraib Bolg. tan nad rabe naidm ł árach ł aitire  acht fiadnaissi namma ⁊ sessed lóge in lessa na coisced no bered   d'fiadnaisse in tansain.
