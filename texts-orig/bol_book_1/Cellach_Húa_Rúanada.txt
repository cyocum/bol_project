Cellach Hua Ruanada cecinit.
 SLuindfet duib dagaisti in dana bid diglaim ratha; do raith eter isel ⁊ uasal co rrabat i cluasaib caich. Sétrad fata ferr a fegad. aiste drumchla dana dein. ' rind airchetail rabuic riagla gabait na cliara do cheim Setrad ngarit gres saer sorcha suairc dath; ni fuil co n-anmain nach molfa romtha a rath. In rannaigecht menmnach mór. assin topor engach úar; fegaid mar ata a áeb. is caem do denam na nduan. In rannaigecht bec bulid. can mangairecht can mebail; itaba sund co saigid i n-airib dana dremaig. Dechnad mór at millsi a laide. úas indse gil gréne caiste ria ni dan side aiste is ferr i nHere. Lethdechnad lugbairt craeb chumra ni saeb selba; and sain ni laiste mo labra aiste amra. Is aisti rathmar co rrind. is eicsiu athlam indlim; bagaim conid bairdni bind. debidi alaind imrind. Debide scailte na scél. ní híside nad athgén; iss hi seo ind aiste blaith brass i ngnathaigther in senchass. Aiste uallach acum ní hord aicnid imniabthaig: maith maisse cech raind réil rigréin a ddéin miding milbriathraig. Snam sebaicc so sluindebthair rosia firu fungaire; dentar limsa dúas ní gó; do chnuas na cno cumraide. Cassbairnne chumaide is brass mar nos binnige; noco chóir a cammfige dar cend n-oir iss indile Anamain irdairc uasal in slonnod. nis denand duine uile acht ollom. Is iat sain ardaiste in dána fognas na llaíde; nar loing. do Dia bermait buide ar mberla cia duine. segda nach sloind. S. 
