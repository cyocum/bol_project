 .i. Doringne  Dia nem ⁊ talmain ar tús ⁊ ni fil tossach na forcend  fairseom féin. Doringne chétus in maiss nemchruthaig  ⁊ soillsi angel isin cetna domnuch. Doringne firmimint isin luan.     Doringni talmain ⁊ muire sin máirt. Doringne grein ⁊ ésca ⁊ renna nime sin cétain. Doringne enlaithe ind aeóir ⁊ tonnaitecha in mara  sin dardain. Doringne anmanna in talman archena ⁊ Adam do  follomnacht foraib isind aine. Ro chumsain iarum Dia issin  tsathurn do forbthiugud dula nua ⁊ ní o follomnacht sain. 
 Dobert iar sain airchinnchecht nime do Lucifiur co noi ngradaib angel nime. Dobert dano airchinnchecht talman do Adam ⁊  do Eua cona claind. Imromadair iarum Lucifer (c)ombad  tóesech trín slúaig angel. Ro timmart in Rí é co tríun sluaig  angel leis i nItern ⁊ asbert Dia iarum fri muintir nime. Diumsach  inti Lucifer. .
Ro formtig tra Lucifer fri Adam. derb leis iss é no bertha ( )  dara eis conid aire sin dochúaid I( )ar Du( ) i ndeilb nathrach.  coro aslach immarbus for Adam ⁊ Eua im thomailt ind ubuill  don chraund ergartha conid aire sin ro innarbbad Adam a Pardus    hi talmain coitchind.
Dolluid in Comdiu cuccu iar sain ⁊ atbert fri Adam  .i.  .i. Do thalmain dotringned ⁊ i talmain raga.  In sudore uultus tui comedes panem tuum .i. ni fuigbe sasad
cen saethar. Asbert dano frisin mnai. Cum dolore ⁊ gemitu paries   filios tuos ⁊ filias tuas .i. bid co ngalar  ⁊ co cneit tuisema do chlaind ⁊ do maccu. Ro immarbaigestar cland Adaim iarum   .i. sinser Cain miscedach mac Adaim. Iar sin ro marbside a  derbrathair .i. Abel tria saint ⁊ formut conid aire sin dorat Dia   dilinn darsin n-uile ndomun.
 Seth im in tres mac Adaim ica mbaí cland is uad atat fir domuin uile .i. Noe mac Lamech meic Mathusalem meic Enoc meicIared  meic Malalel meic Cainain meic Eno s meic Seth meic Adaim.  Uair is e Noe in tAdam dedenach cosa mbertar fir domuin  uile ł Uair ro baid in diliu sil Adaim uile acht Noe cona thrí  maccaib .i. Sem. Cham. Iafeth acus a cethri mnaa .i. Cobba. ⁊ Olla. ⁊ Oliba. ⁊ Olibana.
O dorat iarum Dia dilind darsin uile ndomun ní therna di  doenib in domuin on dilind acht mad lucht na hairce .i. Noe cona  trí maccaib. ⁊ ben Noe ⁊ mnaa a mac. .
Sluag nad chlóe guachel. Noe nirbo niathlen; scel co ngrain ro gleadger Sem Cam ⁊ Iafeth. Mnaa cen midend morfeba os dilind cen dibada. Cobba brigda in bainela Olla. Oliba. Olibana. 
Sem dī ro gab i nAssia. Cam i nAffraic Iafeth i nEoraip.
Sem ro gab i nAssia n-ait. Cam cona chlaind sin Affraic. Iafeth uasal ⁊ a maic siat ro gabsat i nEoraip. 
Tricha mac bátar ac Sem im Arifacsad im Asur im Persius.  Tricha mac ac Cam im Chuss ⁊ im Chanan. A cóic déc im   oc Iafeth im Madui im Grecus im Hispainius im Gomerus.
Iafeth tra mac Nóe is uad tuascertleth na hAsia .i. Asia Becc.  Armenia. Media. fir na Scithia & is uad lucht na hEoropa  ule. Grecus mac Iafeth is uad in Grec Mór ⁊ in Grec Becc ⁊ Grec  na hAlaxandrech. Hispanius mac Iafeth is uad Hispania. Gomerus    mac Iafeth da mac laiss Emoth ⁊ Ibath.
Emoth is uad fine thuascirt in domuin. Ibath da degmac leis   .i. Bodb ⁊ Baath. Bodb diarbo mac Dói athair Elanius. Elanius  im mac Doi tri meic leis .i. Armen. Negua. Isacon. Armen  im coic meic leis Gotus. Cibidus. Uiligotus. ⁊ Burgandus ⁊ Longbardus.  Negua tri meic leis Saxus. Boarus. Uandalus.
Hisicon im in tres mac Elanius cethri meic leis. Romanus.  Francus. Britus. Albanus. Is e in tAlbanus ro gab Albuin ar  tus ⁊ is uad ainmnigther Alba coro innarbad lais a brathair tar  Muir nIcht conid uad Albanaig Letha ( )  
  Magoth mac Iafeth is dia chlaindseom na tuatha tancatar Herind ria nGaedelaib .i. Partholon mac Sera meic Sru meic Braimin  meic Fattecht meic Magoth meic Iafeth ⁊ Nemed mac Agnomain
meic Paimp meic Thaitt meic Sera meic Sruu ⁊ clanna Nemid  .i. Galeoin ⁊ Fir Domnand ⁊ Fir Bolg ⁊ Tuatha De Danand amal    asbert in fili  Magoth mac an Iafeth atá cinnti ach land dib Partholon. Banba robo chadla a band. Ba dib Nemed noíthech mac Agnomain óen Ba díb Gand díb Genand Sengand Slaine sóer. Cland Eladan imda ba díb Bres cen bréig ł mac Eladan armgaíth meic Delbaíth meic Néit. Meic Innuí meic Allduí. Alldui ba mac Taitt; meic Thabuirn meic Eno meic Baath meic Ebath aitt. Meic Bethaig meic Iardain meic Nemid hó Paimp Páim; meic Thaitt meic Sera meic Srú meic Braimin báin. Braimin mac Fattecht meic Magoth ba mór blad; ro bása na n-amsir com thadbsi ri mag. M 
 Baath indara mac Ibath meic Gomer meic Iafeth. is uad Gaedil  ⁊ Fir na Scithia. Mac dó in fer amra airegda diarbo ainm Faenius  Farsaid Iss éside indara toesech .lxx. dochoid do denam in  Tuir Nebróith diaro scailtea na bérlai.
Nebroth im feisin mac Chaus meic Chaim meic Noe. Is é in     Faenius remrate tuc Bérla Féne ón Tur. & is aice buí in scol mór oc foglaim na n-ilbérla.
Dá mac im bátar oc Foenius .i. Noenual indala mac foracaib  i flathius na Scithia dia éis. Nél in mac aile icon Tur rucadside   ⁊ ba suíside na n-uile mberla. Conid aire táncas ara chend ó  Foraind d'foglaim na n-ilberla uad. Tánic im Faenius assind Assia dochum na Scithia assa lluid do denam in Tuir. co n-erbailt  i flathius na Scithia i cind .xł. bliadan. Ocus co tarat toesigecht  dia mac do Noenual.
Hi cind da bliadan .xł. tra iar ndenam in Tuir ro gab Nín mac    Béil rige in domuin. ar níro thriall nech aile smachtugud na tuath. ł na hilchenela do thabairt fó óenmám ⁊ fo chís ⁊ fó cháin  acht seisium a óenur.
Toesig im batar and reme .i. in fer ba húasle ⁊ ba mó rath issin  túaith iss e ba cend comairle do chách. no choisced cech n-ecóir    no gressed cech cóir. Ni thriallad insaigid. ł smacht ceneoil aile. Is hí sein trá amser hiro genair Gaedel Glass o tát Gaedil. ó Scotta  ingen Foraind. is uadi ainmnigtir Scuitt de Gaedelaib.   Féni o Fenius asbertar brig cen dochta; Gaedil ó Gaediul Glas garta. Scuitt ó Scotta. 
Is é Gaedel Glass ro chum in nGaedilg asna da bérla sectmogat  It é in so a n-anmandside. 


. Berla in domain decid lib. Bethin Scithin Scill Scartain. Guith. Germain. Gaill co ngrain Poimp. Frigia Dalmait Dardain. Poim. Morind. Liguirn lir. Oatre Créit Corsic Cipir. Tessail Caspia Arméin áin Reit. Sicil Saraic Sardain. Bergaig Boet Bretnais Bróes bind. Hispania Romain. Rugind Humind . Indiae Araib óir Mucaig Masic Macidóin. Parthia Siria Saxus Athin Achait Albain cais. Ebra Ardain Galait. glan. Troia. Tesalia. Colaig. Móysi. Media Farni Graing Grinni Lacdemoin Longbairdd. Tracia Numeid Edis esc ail aird Ethioip Aegipt. A sein lin bérla cen meirg asro theip Gaedel Gaedilg. aichnid do ara érgna na haicme na hilbérla 
SRú mac Esrú tra meic Gaedil iss é toesech do Gaedelaib luid  a hEgipt o ro báded Foraind cona slúag i mMuir Romuir.    i ndegaid mac nIsrael .Ixx ⁊ dcc. bliadan ó dílind co sin. Lucht cethri long luid Srú a hEgipt. ⁊ cethri lanamna fichet cacha lunga  ⁊ triar amus cacha lunga
Srú ⁊ a mac .i. Eber Scott. bátar iat toesig na llongse. Is in  tansin atbath Noenual mac Baath meic Noenuail meic Foeniusa    Forsaid .i. flaith na Scithia. ⁊ marb Srú dano fo chetóir iar rochtain na Scithia. Gabais Éber Scott ar écin rige na Scithia os chlaind  Noenuail co torchair la Nóemius mac Noenuail.
Boí cosnam eter Noimius ⁊ Boamain mac Ebir Scuitt. Gabais  Boomain rige co n-erbailt. Gabais Rifill mac Noemi rige co torchair    la Taitt mac Ogomain Dorochair Taitt iarum do laim Refloir meic Rifill. Boí cosnam flathiusa iarum eter Reflóir mac Noemi
 ⁊ Agnoman mac Taitt. Co torchair Reflóir la hAgnoman.  Conid aire sin ro innarbad sil Gaedil for muir .i. Agnoman  ⁊ Lamfind a mac co mbatar .uii. mbliadna for muir timchiull   in domuin atuaid. Is lia turim an ro chesatar d'ulc.
Is aire thucad Lámfind for mac Agnomain ar niba mó soillsi  chaindell andate a lama ocond imram. Tri longa díb ⁊ cengal  eturru na digsed cach díb o 'raile. Tri toisig batar accu iar n-éc  Agnomain forsin muinciund mór Mara Caisp .i. Lamfind ⁊ Alldoit   ⁊ Caicher drui. ł
Is é in Cacher druí dorat in leges dóib dia mboí in murdúchand  oca medrad .i. boí in cotlud oca forrach frisin céol. Is é in leges  fuair Cacher doib .i. ceir do legad na cluasaib. Is é Cacher ro  ráid friu dia ruc in gáeth mór iat issin n-ocian coro chesaiset mór    re gortai ⁊ re híttaid and. Co torachtatar i cind sechtmaine in rind mór atá a Sliab Rifi fothuaid. Conid isin rindsin fuaratar   topor co mblas fína coro longset and. Co mbatar tri láa ⁊ teora  aidche na cotlud and sin. Co n-erbairt Cacher druí. érgid ar  se ni anfam co rrísam Herind. Cia hairm atá ind Heriu ar Lámfind     mac Agnomain. Is fate ar Cacher andás in Scithia. & ni sind féin ric ar Cacher acht ar cland ricfat i cind trí chét mbliadan  ó 'ndiu. Gabsat iar sin na Gaethlaige Meotecda. Acus is and sin   rucad mac do Lámind .i. Eber Glunfind .i. comartha gela ro batar  fora glunib. Is hé ba toesech dar éis a athar. Ua dóside Febri    Glunfind. ua dóside Nuado.

Is hé in Bráth tanic asna Gaethlaigib iar fut Mara Torrian do  Chréit ⁊ do Sicil. Róisit co Hespáin iar sain. gabsat Hespain
ar écin. Agnoman tra mac Taitt iss e tóesech tanic de Gaelaib  assin Scithia. Da mac lais .i. Lamfind ⁊ Elloth. Óenmac ic     Lamfind .i. Eber Glunind. Mac oc Elloth .i. Eber Dub i comamsir isna Gaethlaigib. Da hua occo i comlaith .i. Toecht mac Tetrig  meic Ebir Duib. Acus Noenel mac Febri meic Agni meic Ebir   Glunind. Ocus Soecht mac Mantain meic Cachir. Ucca ⁊ Occa  da mac Aldoith meic Noenil meic Nemid meic Alloid meic Ogamain    meic Thoechta meic Teitrig meic Ebir Duib meic Elloith.
Lucht cethri long trá. tancatar Gaedil co Hespain. Cethri  lanamna déc cecha lunga. ⁊ secht n-amois cen mnaa. Bráth lucht  lunga. Ucce ⁊ Occe lucht da long. Da brathair iat .i. da mac  Elloid meic Noenill meic Nemid meic Alloit meic Ogamain    Mantan mac Cachir druad meic Ercada meic Oitechta. lucht lunga. Tri catha im ł ro brissiset iar ndul i nEspain .i. cath  for Tóesen cath for Longbardu. cath for Barchu. Co tanic tam  forru co n-apdatar .xxiiii. díb im Occe ⁊ im Ucce. Noco térna  assna da luing acht da .u. im Én mac Occe ⁊ Ún mac Ucce.
 Bai mac maith ic Brath .i. Bregon cá ndernad in Tor ⁊ in chathir .i. Brigantia ainm na cathrach. A Tur Bregoin im atchess Heriu  fescur lathi gemreta. Atoscondairc Ith mac Bregoin. Unde Gilla  Coemain . GAEdel Glass ó tat Gaedil macside Níuil nertmaínig robo thrén tíar ⁊ tair. Nel mac Fóeniusa Forsaid. Da mac ic Fáenius fír dam. Nél ar n-athair ⁊ Noenal; rucad Nél ocon Tur tair. Noinel con Scithia sciathglain. Srú mac Esru meic Gaedil ar senathair slúagfaelid; is é luid fothuaid dia thaig dar ucht Mara ruaid Romair. Lucht cethri long lín a slúaig. for fut Mara Romair ruaid; tall ina cláradba is cet cethri lanamna fichet. Flaith na Scithia ba gním glan. in gilla diarbo ainm Noenal. is and atbath tall ca thaig. tan ráncatar Gaedil. Gabais Eber Scot na scal os chlaind Noenil co nefnar; co torchair can chaenius cain. la Noemius mac Noenil. Nertmar mac Ebir iar tain diarbo ainm brechtgal Beomain. co traig Mara Caisp ba rí co torchair do láim Noemi. Noimius mac Noenil ind nirt ro gab in Scithia sciathbricc; doceir in flaith comlán cain. la Ogmán mac Beomain. Ogmán iar sain ba flaith dar éisi Noemi nertmaith; co n-erbailt na chríne cen chill dara éis ba rí Refill. Dorochair Refill iar tain. do laim Thait meic Ogamain. dorochair Tait cencor thim. do laim Reflóir meic Refill. Refloir Agnoman cen on ré .iiii. bliadna i cosnam. co torchair Refloir ragel. la mac Tait la Agnoman. Noinel is Refill co rind dá mac Reflóir meic Refill; innarbsat Agnoman ass. darin muir merda mórglass. Mathi na tóisig ba día tancatar assin Scithia Agnoman Eber cen ail da mac Thaitt meic Ógamain. Elloth. Lámfind. Lamglass léir. tri meic Agnomain imréil; Cacher is Cing clú co mbúaid dá degmac Ebir echrúaid. Arim a llong tri longa. ic tiachtain dar tromthonna; trí fichit cach luing luad ngle. ⁊ mna cach tres fiche. Atbath Agnoman nirbo aisc i n-insib Mara morChaisp. bale i mbátar re bliadain i fuaratar rodiamair. Ráncatar Muir Libis lan seolad sé samlaithe slán. Glass mac Agnomain nirbo dis. and atbath i Caronisł Caín inis fuaratar and for Muir Libis na laechland rathi for bliadain co mblaid a n-aittreb sinn indsisin. Seolait for muir monor ngle eter lathi ⁊ aidche. taitnem lám Lamind laindrig ba cosmail fri caemchaindlib. Cethri tóisig dóib nir dis iar tiachtain dar Muir Líbis; Elloth. Lámind lúath dar ler. Cing is a brathair Cacher. Cacher fuair leges dóib thall. arna medrad don murdchand; is é leges fuair Cacher cain. céir do legad na cluasaib. Is é Cacher comol gle doringne doib fastine; ic Sleibte Rifi con rind. ni fil foss dún co Herind. Cia hairm i fil ind Heriu ard. ar Lámfind in laech langarg; is fata asbert Cacher and ni sind ric acht ar mórchland. Cingset inna cath co fí fodess sech rinne Rifí; clanda Gaedil co nglaine. ro gabsat na Gaethlaige. Genair mac irdairc and sain. do Lámind mac Agnomain Éber Glúnfind glan in gríb. senathair foltchas Febríg. Fini Gaedil gasta glain. ccc. bliadan forsin tirsin; ro threbsat and ó sein immach. noco tanic Brath buadach. Bráth degmac Deatha dil. tanic do Créit do Sicil; lucht cethri long seolta sláin desel nEorpa co Hespáin. Occe ⁊ Ucce cen ail da mac Elloith meic Noenil. Mantán mac Cachir Brath dil. ba siat na cethri tóesig. Cethri fir déc cona mnáib. ba lucht do cach luing laechláin. ⁊ sesseor amos án. roinset tri catha i nHespain. Ard in cetchath noco chél ro roinset for sluag Toessén; cath for Barco ba gor gó. ⁊ cath for Longbardo. Ba dar éis in chatha clé tánic doib tám oenlaithe; lucht long mac nElloith cen chron. marba uile acht dechenbor. Doriachtatar ass Ún is Én da degmac na tóesech trén; iar sain ro genair Bregoin. athair Bili in balcdremoin. Ro briss mór comlond is chath. for sluag Espáin illadach. Bregon na nglórgal na nglia. leis doronad Brigantia. Bregoin mac Bratha blaith bil. is dó robo mac Milid; .uii. meic Miled maith a slóg im Éber im Herimon. Deich meic Bregoin cen meirbe. Brego Fuat is Murthemne; Cuailnge. Cualo. Blad. cia bé. Ebleó. Nar. Íth is Bilé. Ith mac Bregoin co mblaid bind. tanic ar tús i nHerind; is é fer toesech ros treb do sil noesech nertGaedel. G. 
Scuirem ifechtsa do scélaib na nGaedel coro aisnídem dona  .uii. tuathaib ro gabsat Herind rempo.
  RO gab ém Cessair ingen Betha meic Noe .xl. láa ria ndilind Partholon mac Sera. tri chét bliadan iar ndilind. ł Nemed  mac Agnomain do Grecaib Scithia i cind .xxx. bliadan iar Partholon.  Fir Bolg iar sain. Fir Domnand iar sain. Galioin iar sain. Tuatha  Dé Danand iar tain. .  HERiu cia iarfaigther dím atá lim co grind. cach gabal ros gab o thus betha bind Dolluid anair Cessair ingen Betha in ben cona coicait ingen cona triur fer. Tarraid diliu Bith ina sléib cen rúin. Ladru i nArd Ladrand Cessair ina cúil. Bliadain dam fo dílind déin. i Taul Tuinne thend; ní fuarus ní im thomaltus cotlud bad ferr. Misse i nHerind sund ba suastin mo sét; conos toracht Partholon anair a tír Gréc. Messe sund i nHerind fós. sisi Heriu fás; co tanic mac Agnomain Nemed nimtha gnás. Fir Bolg is Fir Galión tancatar ba cían. tancatar Fir Domnand gabsat i nIrrus tíar. Iar sain tancatar Tuatha Dé ina caipaib ciach cían co 'motormalt damsa friu ciarbo saegul cían. Iar sain tancatar meic Miled a Hespain anes. co 'motormalt damsa friu ciar thrén a tress. Doroacht saegul sír damsa nocho chel; conom tharraid creitem óg o Rig nime nél. Misse Fintan find mac Bochra ni chél; d'éis na dílend sund am sruith uasal hér. H. 
Incipit de gabalaib Herend.
 ROs gab iarum Cessair ingen Betha meic Nóe  . .xx ł ł. laa ria ndilind. Is é fochond a tiachtana. ar teched na   dilend. Uair asbert Nóe friu. Ergid ar se co himmel iartharach in  domain bes noco ria in diliu. Lucht tri mbárc. Dosrala do Dun  na mBárc hi crích Corco Duibne. Ro battea di bairc díb. Térna   Cessair lucht a bairce .i. l. ingen ⁊ triar fer .i. Bith mac Nóe dia tá Sliab Betha. is and ro hadnacht i carn mór Slébe Betha. Ladru
luam dia tá Ard Ladrand. is é cetna marb dochoid fo úir Herend.  Fintan mac Bochra dia tá Fert Fintain os Tul Tuinne. Atbath   Cessair i Cuil Chesra la Connacta. cona coicait ingen. It é in so    a n-anmandside . CAín raind ro randsammar etrond messe is Bith is Ladru lond ar síd is ar céill doringne imon .l. ingen oll. Sect mna déc rucus im Chessair Lot is Luam is Máil is Barr. Froecar Femar Faible Foroll. Ciper Torrian Tamall Tam Abba Ulla Raichne Sille is é lín baí sinne and. A sé déc ruc Bith ri Bairind Sella Della Duib addéos. Fotra Traige Nera Buana Tamall. Tanna Nathra Leos. Fodarg Rodarg Dos Clos rocluinter rop iat sain ar munter beos. ł A sé déc iar sain re Ladraind. Alba Bona. Gothiam Germán Aithne. Inne Rodarg. Rinne. Iachor Ain. Irrand. Espa. Sine. Samoll rop é sain ar commond cain. .C. 
Niro gab nech tra do síl Adaim Herind ría ndílind acht sain.,
Ba fás tra Heriu iar sain fri ré tri chét mbliadan ł .xii. ar .ccc.    quod uerius est. Conos toracht Partholon mac Sera meic Srú. is é cetarogab Herind iar ndílind dia mairt for .xiiii. esca. i nInbiur   Scéne. Uair fo thrí ro gabad Heriu a hInbiur Scéine. Do chlaind
Magoth meic Iafeth é  . Isin tsescatmad bliadain aisi  Abráim ro gab Partholon Herind.
 Cethrur airech tanic Partholon .i. Sé féin. ⁊ Laíglinne a mac dia tá Loch Laíglinne la Hú Mac Cuais Breg. Slanga ⁊ Rudraige  da mac aile Partholoin. Dia tá Slíab Slanga ⁊ Loch Rudraige. In  tan ro class a fert Rudraige is and ro memaid in loch fo thír.
Secht mbliadna do Partholon i nHerind in tan atbath in cétfer    dia muntir .i. Fea dia tá Mag Fea. uair is and ro hadnacht i  mMaig Fea. Isin tres bliadain iar sain cétchath Herend ro briss  Partholon i Slemnaib Maige Ítha for Cichol nGricenchos d'Fomórch-  aib. ⁊ fir co n-oenlámaib ⁊ co n-oenchossaib ro fersat friss in  cath.
 Secht lochthomadmand i nHerind i n-amsir Partholoin .i. Loch Láeglinne la Ú Mac Cuais Breg. Loch Cuan ⁊ Loch Rudraige la  hUltu. Loch nDechet ⁊ Loch nEchtra ⁊ Loch Con la Connacta.  ⁊ Loch nEchtra la Airgialla. Ár ni fuair Partholon ara cind i nHerind  acht tri locha ⁊ ix. n-aibne .i. Loch Fordremain i Sléib Mis. ⁊     Loch Lumnig fo thír. Findloch Cera i nIrrus. Aband Lifi ⁊ Luí. ⁊ Muad ⁊ Slicech ⁊ Samaír forsa tá Es Rúaid. Find ⁊ Modorn.  Buas ⁊ Banna. eter Le ⁊ Elle.
Cethri blíadna ria n-éc Partholoin tomaidm Brennai fo thír. Ro  slechta cethri maige la Partholon i nHerind. Mag nÍtha la Laigniu.    Mag Tuired la Connactu. Mag Lí la Hú Mac Cuais. Mag Ladrand la Dál nAraide. Ar ni fuair Partholon ara chind i nHerind acht  óenmag .i. Senmag nÉtair. Is aire atberar Senmag de ar nír ás   frén na flesc feda trit riam. & is andside atbath Partholon míle  fer ⁊ iiii. mile ban do thám sechtmaine. i k ł maí. Dia lúain ros    gab tám ⁊ ros marb uile in tam ule acht oenfer tantum .i. Tuan mac Stairn meic Sera mac brathar Partholoin. ⁊ ro ndelb Dia i  rrichtaib imdaib. ⁊ ro mair in t-oenfersain o amsir Partholoin  co hamsir Finnen ⁊ Coluim Chille. Co nd-ecaid dóib gabala Herend   o amsir Chesra cetaragab cosin n-amsirsin. ⁊ is é sin Tuán mac    Cairill meic Muridaig Mundeirg. Is dósin ro chan in suí senchasa in laídse sís. ł  A Choemu clair Cuind cóemfind fuind fer Fáil feib adféidim. cia dám iar tustin talman cetatarlad for Herind. Heriu ria ndilind datha feib adrímim a retha. fofuair féin fessaig findgil im Chessair ingin Betha. Bith mac Noe na n-ildrem cid ro chloí re cladband. marb i Sleib Betha is badbu. marb Ladru i nArd Ladrand. Luid Fintan for fect fainne fríth a lecht ba léim luinne nirbo tricc i clud chille acht i firt uas Tul Tuinne. Do Dún Bárc fri fleid frossa. dosnuc trácht cen meid mesra ocon charn ic muir mesra. marb Cessair i Cuil Chesra. Xł. lathe lanseng doruacht in sathe séimseng inna mbairc ria ndeilm ndílend gabsat áit hirend Herend. Atracht for fecht fír fuiglech. trí nert ind Ríg dia n-adrad. Fintan ba fer co scélaib de tholaib trenaib talman. Tri chét bliadna arbágim raidim tri ríagla rímim ba fás adfoidiu faidim Eriu aibind iar ndilind. Dolluid Partholon prímda réim rígda dar rám rámda; a chethrur curad caemdil. bá díb in tsaergein Slanga. Slanga Laiglinne lainech clárda caidglinne a curad; athair urgnaide airech ⁊ Rudraige rurach. Ro slechta maige a mórchaill leis ar gaire dia gradchlaind. Mag nItha tes Brí buadchind Mag Lí luadrinn. Mag Lathraind. Secht lochthomadmand ca thomsid co clothanmand cia thadbsid. línsat fo gébind gibsig. Herind indsig na amsir. Loch Laiglend. Loch Cuan coltra. Loch Rudraige ruad cen rectga Loch nDechet. Loch Mesc medach. Loch Con. Loch n-elach nEchtra. Uacute;as Herind áille datha feib adféidim cach fotha nocon fúair for dind betha acht tri locha. Tri locha aidble ammais ⁊ ix. n-aibne n-immais. Loch Fordremuin. Loch Lumnig. Findloch uas imlib Irruis. Aband Lifi Luí lúadem dia ndrechi cach druí denend. derbtais degairde. dílend senchas senaibni Herend. Muad Slicech Samaír Sláne. Buas buane ar bladaeb benne. Modorn Find fo gne lanna. Banna eter Le ⁊ Elle. Atbath iar n-uaill co n-ócaib Partholon cona chuain chétaig. ro slechta. sellaib sétaib for Senmaig Elta Etair. Is aire i Senmag. sona is Dia delbach fotera. fo fich ro thesc méin mara ni frith frem na flesc feda. Fail and a fert iar fíraib cencop nert eter noemaib. ba tuí a thuil fo dámaib ní coí crábaid diar caemaib. A. ł Trí chét bliadna ci adfeisid os deilib diamra duasaig. don gasraid glebind gaesaig for Herind aesaig uasail. Fir mnai mac ⁊ ingen i k ł maí mór derbaid ni slán samthodáil samraid tám Partholain i mBregmaig. Baí .xxx. bliadna bocta ba fas fri fianna fecta iar n-éc a sluaig fri sectmain na n-eltaib for Maig Elta. Mé in tÚa Flaind fodlas fíru raind fri rígu doroígo. rob rád ráiter cach rad rop iar cádo a choemo. A. 
FÁs tra Heriu iar tain fri ré .xxx. mbliadan iar Partholon conos  toracht Nemed mac Agnomain do Grecaib Scithia a chethrur     airech. Cethri meic Nemid in sin. Cethri longa .xł. dó for Muir Caisp re bliadain co lleith conna toracht acht a long a oenur Herinn.
Is iat in cethrur airech .i. Starn ⁊ Iarbonel Fáid ⁊ Annind ⁊ Fergus   Lethderg Cethri meic Nemid in sen. Cethri lochthomadmand i  nHerind i n-amsir Nemid .i. Loch Cál la Hú Niallain. Loch    Munremair la Luigne. Loch nDairbrech. Loch nAnnind i mMide. In tan ro class a fert ⁊ a adnacul Annind meic Nemid is and ro  mebaid in loch fo thír.
Is é Nemed ro bris cath Ruis Froechain for Gend ⁊ Sengand  da ríg Fomore. ⁊ ro marbtha a ndís and. Ro class di rígráith    la Nemed i nHerind .i. Raith Chimbáeth i Semne. Raith Chind  Eich la Hu Niallain. Cethri meic Matan Munremair ro chlaidset  Raith Chind Eich i n-oenló. .i. Boc ⁊ Roboc. Ruibne ⁊ Rotan. Ro  marbtha ria matain la Neimed riasíu no chintís in claide.
Ro slecta dá mag déc i ndaire lige la Nemed i nHerind. Mag     Cera ⁊ Mag nEba. ⁊ Mag Cúili Tolaid. ⁊ Mag Seimne la Connactu. Mag Seired la Tethba. Mag Tochair i Tir Eogain. Mag Semne la  Araidiu. Mag Macha la Airgialla. Mag mBernsa la Laigniu. Lecmag  la Mumain. ⁊ Mag Moda. Ro bris tri catha for Fomóre .i. loingsig   na fairgge .i. Cath Badbgna la Connacta. Cath Cnamrois la Laigniu.    Cath Murbuilg i nDal Riatai. Atbath Neimed iar sin do thám i nAilen Arda Nemid. i nHuib Liathain.
Boí dochraite mór for clannaib Nemid dara eise i nHerind .i.   Ó Morc mac Deled ⁊ ó Chonand mac Febair. dia tá Tor Conaind.  risi n-apar Torinis Chetni indiu. Is inti boí morlongas na Fomore.    Da trian clainne ⁊ etha ⁊ blecta fer nHerend. cacha samna co Mag  Cetni. Ro gab tra ferg ⁊ tursi firu Herend re trumma in chísa.  Lotar uile do chathugud frisna Fomóre. Trí daglaích occu .i. Semul ł  mac Iarbonéoil Fátha meic Nemid. Herglan mac Beoain meic  Stairn meic Nemid. Fergus Lethderg mac Nemid. Tricha míle    for muir. tricha mile aile for tír. Ro thoglatar in Tor. Dorochair Conand cona chlaind. Conid iarsin togailsin dosfarraid Morc  mac Deiled. Lucht tri fichet long co torchratar comthuttim. ⁊ tanic  in muir dar firu Herend ⁊ niro theich fer díb o cheile la duire in   chathaigthe. conna terna díb acht óenbarc i mbatar .xxx. trenfer.    Lotarside ass for scaíl a Herind for teiched in galair ⁊ in chíssa .i. Marb Bethach i nHerind de thám. A deich mnaa dia éis fri ré  tri mbliadan fichet. Luid Matach ⁊ Hérglan ⁊ Iartach .i. trí meic  Beóain co Domon ⁊ co Herdomon i tuascirt Alban. Semión i  tírib Gréc. Fororbart a clandside i suidiu co mbatar i mmílib.    Dobreth doíre forru la Grecu .i. tarduth úire for sleibe garba.  combtar maige fo scothaib. Dollotar for élud .u. mile ⁊ gníset barca  dóib dia mbolgaib. ⁊ dollotar dochum nHerend doridisi re mbunadas.
i cind .xxx. mbliadan ar .cc. iar Nemud sain. Ocus is iat so a  cóic thoisig .i. Gand ⁊ Genand. Rudraige ⁊ Sengand ⁊ Sláne. Fergus     Lethderg im ⁊ a mac .i. Britan Máel o tát Bretnaig in domain. Gabsait Moind Conáin ⁊ linsat dia claind in n-insi móir .i. Britaniam  insolam. Co toracht Ingís ⁊ Orsa da mac Uechtgilsi ríg Allsaxan.   co ngabsat forru. ⁊ ro innarbsat Bretnu for imliu na hindsi. Is  iat sin turtheta clainne Nemid iar togail Tuir Chonaind. Unde in    suí senchasa .  HERiu oll ordnit Gaedil adfediu drong dia ndálaib; Ro gabsat mór flatha fualngech do chiniud uaibrech Adaim. Ó Adam fírbind angbaid co dilind deilm ro hindled ni tessaig a treb tetbailc acht Cessair ingen. Act Bith is Ladru luadem Fintan fri abrú irend. nis fuair faillsig féigseng Herend ria n-amsir ndilend Iar ndilind diamra dala .ccc. bliadna ci atbera ba glancharón fri gala. tuc Partholon mac Sera. Sech cech salmchanóin sochraid muinter Partholoin phecdaig marb uile lín a teglaig fora Senmaig fri sechtmain. Sé choic mbliadna cen bruga cen fóit ba tiamda teimel. fas cech leth co ler labair nis ragaib nech acht Neimed. Neimed cona fir na n-uile ar lín geimel is gaile; ba leis crich cocthe cuire iar ndith na haicme aile. Imbered buaid cen baiglo. Neimed co n-úaill co n-érgnu mac Agnomain fri huaibriu cia samlín lag( ) ba sáegdo. | Starn ro thuit ri mac Febuir. Iarbonél Fáid ba faelid. Annind co ngemlib gemen tri airig nemnig Nemid. Neimed ro sern im ratha ba teidm teined tar trocha. na re fri rogairm ratha boí tomaidm cethri locha. Loch Munremuir múr mellaig. dremuin drumremuir daingin. Loch nDarbrech dar fál fonnind. Loch Cál ⁊ Loch nAnnind. Aith ro classa ri airbriu di ráith fri daigniu demniu. Raith Chind Eich i nDáil Idnu. Raith Chimbaeith i Semniu. Slechta leis ba sét suba da mag déc derce dega Mag Cera Connacht coma. Mag Moda ⁊ Mag nEba. Mag Tochair trén ro glanad Lecmag di mórmaig Muman; Mag mBernsa fri ruin rorath. Mag Cuile Talad. Mag Lugad. Mag Sered serge srotha. Mag Semne soillse datha; Mag Luirg lugthemne letha. Mag Murthemne. Mag Macha. Maidm and Moduirne máidis fri féin Fomóre falgis. cath Murbuilg magda morgais. cath Badgna. cath Cnamrois. Hi crich Liathain i mMumain marb de thám triathár temen. co ngasraid glanféoir garda i nAileon Arda Nemid. Nipdar dínaig im dolad in síl ro sílaig Neimed; la Conaind co curp chalad ⁊ la Morc mac Deled. Da trian a clainne cuchta nir fíal fri fainne fechta cís buan tria bithu betha. dá trian etha ⁊ blechta. Co Mag Ceitne crúaid idna dar Ess Rúaid ecne n-amra. tairge fri fóir fri fairthe dóib cacha aidche Samna. Semul mac Iardain failid Fergus fairid feidm n-úabair Erglan mac Beoain bágaig na tri sáirfir dia sluagaib. Sluag Herend cona fairind lotar ba cemmend cumaing; fian cos mbaí fuil dar colaind siar do thogail Tuir Chonaind. Tor Conaind co méit airgne adcomaill col cét milte. cathir comola ceirde ferge Fomora fairge. Fir Herend iarna togail co rogail reimend remib ni therna díb deilm nitha. acht tricha do chlaind Nemid. Niptar coraig ma n-orbba in slog co mórgail marga. don trichait niad nóisech luid cech toisech a arda. Hi tír Grec aithle ind ilair luid Semion ba sét sodáin. co n-irgnus os raind remáin luid Fergus i mMaind Conain. Britan Mael mac na flatha. saer in slichtrad dar sretha; mac in Lethdeirg don lechtmair o tát Bretnaig in betha. Bethach fo chéimim chlothalt marb i nHerind ar clitecht a deich mna dia éis iarum re teora bliadan fichet. Fo Sémión silais cétu ba lir legion la Grécu; nir foímtha ria n-ócu acht ro doertha la Grecu. Ba hé a n-ord na n-airech immedain bolgg nir bladach úir for sliabaib cairchech clochach combo mag scothach scorach. Scuirset cen chairge celgaich for fairge fergaig forduig; assin daíri dúr daltaig co mbarcaib is co mbolgaib. Ba siat a n-anmand úalle na ríg mergand co n-áne Gand Genand glerib dagrand Rudraige Sengand Slane. Síl Semioin srethe slegrand gním gledion glethe glonband; Galión fir na n-orb n-imgand Fir Bolg ⁊ Fir Domnand., ł Marid a tóit a tóraind randsat i cóic cen chredim cen tusled dia treib toebing ó Uisnech oíbind Herind. H.  TOgail Tuir Chonaind co ngail. for Conand mór mac Febair. fir Herend dollotar dó trí tóisig ána occo. Herglan mac Beoain meic Stairn. Semul mac Iardain acgairb; ria longis luid laech na llerg mac Nemid Fergus Lethderg. Tri fichit mile mod ngle iar tír ⁊ iar n-usce is é lín lotar o taig clanna Nemid don togail. T. Torinis inis in Tuir. cathir Chonaind meic Febair; la Fergus féin fiched gail doceir Conand mac Febair. Morc mac Deiled tánic and ba do chongnam ri Conand; dorochair Conand reime la Morc bá mórsceile. Tri fichit long darin ler lín tanic Morc mac Deileth. dosfarraid ria ndul i tír cland Nemid co nertbríg. Fir Herend uile sin cath. iar tiachtain na Fomorach; uile ros baid in lermuir. nammain acht tri dechenbuir. Érglan. Matach. Iartacht án. tri meic Beóain meic Stairn stialbain; Bethach. Britan iarsin chath Bahath airdib is Ebath Bechad Betach Bronal Pal Gorthigern. Glasna Ceram Gobran Gothian glan Gam Dam Ding ⁊ Deal. Semion Fortecht Gosten gle. Greman Gulliuc co nglice. Taman Turruc ⁊ Glas. Feb ⁊ Feran foltchas Tri dechenbor sin seol bind lotar iar tain a Herind i trí doronsat a rraind tíar iar togail Tuir Chonaind. T. Trian Bethaig blad bind o Thorinis co Boind is é atbath i nInis Fáil da bliadain dar eis Britáin. Trian Semion meic Erglain áin co Belach Con Glais co ngráin. trian Britain atbeir hua Flaind otá sin co Tor Conaind. Clanna Israel for fecht sinn amsirsin a hEigipt; ⁊ clanna Gaedil Glais dochum na Scithia for longais. A Christ cain co caeme chniss a Rí patrech puirt Pharduis. it ríched bladmar ar mbla a Rí in talman in toga. T. 
FIR Bolg tra cóic thoisig tucsat leo   .i. Gand. ⁊   Genand. ⁊ Rudraige. ⁊ Sengand. ⁊ Slane. Coic meic Dela  in sin. A cóic mnaa iar sain .i. Anust. Liber. Cnucha. Fuat. Etar.    Unde dicitur. Fuat ben Slane ni camm lib Etan ben do Gand co ngail. Anust ben Sengaind na sleg. Cnucha ba ben Genaind glain. Liber ben Rudraige in róit munter chumraide ni cúac. Rudraige ra re na reb docho lem is í a ben Fuat. F. 
Clanna Dela dī na firseo .i. Fir Bolg. Sláne in sinser mac Dela    meic Loith.

Noí ríg díb ro gab Herind Sláne oenblíadain. Is é atbath ł  d'Feraib Bolg ar tús i nHerind. Rudraige dá bliadain co n-erbailt  sin Brug bratruad. Gand ⁊ Genand cethri bliadna co n-erbaltatar    de thám i Fremaind. Sengand .u. bliadna co torchair la Fiacha Cenfinnan mac Stairn meic Rudraige meic Dela. Fiacha .u.  bliadna. Cenfinna uile bae Herend na erchomair. co torchair la  Rinnail mac Genaind meic Dela. Rinnail .ui. bliadna co torchair la  Fodbgenid mac Sengaind meic Dela. i nEba Choirpri. Odbgenid .iiii.     bliadna co torchair i mMaig Murthemne la Eochaig mac Rinnail. meic Genaind meic Dela. Eocho mac Eirc .x. mbliadna. Ni  boí fleochod ra ré acht drucht. Ní baí bliadain cen mess.  Ro curthea gai a Herind re lind. Is leis doronad in recht cóir i  nHerind ar tús. Dorochair tra Eocho mac Eirc la tri maccaib    Nemid meic Badrui. Is é sin cétrí do rind ro gáet ar tús i nHerind.  Colum Cille . Dena mo resnis a meic. ⁊c.
Is iat sin ríg Fer mBolg ⁊ a n-aideda. .  FIR Bolg batar sunna sel. i n-inis moir mac Míled; cóic thoísig tucsat leo anall atát acum a n-anmand. Bliadain do Slane is fir so co n-erbailt na degdumo. cetfer d'Feraib Bolg na mbend atbath i n-inis Herend. Da bliadain Rudraige rúaid co n-erbailt sin Bruig bratruaid; a .iiii. Genaind is Gaind. coros marb tam i Fremaind. .U. bliadna Sengaind ba sáim coros marb Fiacho mac Stáir; a .u. aile ba thri ág. coro marb Fiacho Cenfindan. Fiacho Cenfinnan ria cach meraid a ainm co tí bráth cenfinna uile cen ail bai Herend na erchomair. Co torchair la Rinnail rúad fuairside a sé fria saerluad; dorochair hua Dela de i nEba la hOdbgene. A .iiii. d'Fodbgene án co cath Murthemne na mmál dorochair Odbgen cen ail la mac Eirc la ardEchaig. Deich mbliadna d'Eochaid mac Eirc nocon fuair eochair amneirt. coro marbsat a rind roi tri meic Nemid meic Badroí. Cor ás Rinnal ní boí rind for arm etir i nHerind for gáib garga cen chlith cain. acht a mbith mar ithcrannaib. Tucsat Tuath De Donand dil láigne leo ina lamaib. dibsein ro marbad Eochaid la sil Nemid nertbrethaig. Anmand tri mac Nemid dano Luach. Cessarm ⁊ Luachro. iat gonsat cetríg de rind Eocho mac Eirc i nHerind. Iar sain cathaigset Tuath Dé. ri Firu Bolg ba borbgne; rucsat a mmathius i mmaig a flathius ona Feraib. F. 
Colum Cille . DEne mo resnís a meic innis scela dam colleic; cian oro lethad cach n-olc oro gáet corp Echach meic Eirc. Eocho mac Eirc boí da bríg ferr cach ríg acht Crist cáid. iss e sin cetrí de rind ro gáet i nInis find Fáil. Marbsat tri meic Nemid Nemid sluintit óic. clansat cletha dogra trít co ndartsat fo odba bróic. Inti ní boí síd na sáim. ł arin dáil bá baísi bróin ó Eochaig ba sidech sáer co amsir Mac Miled móir Mór in muriucht im thráth teirt dith meic Eirc ba hág nad n-airc fir i mbalggaib ba mór nert randsat inis ardglain Airt. Erendmag re Sláine sliss o Níth némannach fodess cossin Commor cuscle cass na Tri nUsce na trí n-ess. Re Gand cen chellach cen ches ba leis co Belach Con Glais Sengand o Belach in Chon. rosiacht mod co Lumnech les. Naiscis Genand cumnech rúin otá Lumnech co hEss Rúaid reraig ríg Rudraige ráin o sen co Traig baile báin. Is cruaid in crobang ros cráid Tuatha De Donand do chéin. gabsat ba garbuicne glúair. for sleib cruaid Conmaicne Réin. Marbsat Firu buana Bolg. ba de batar úaga ard and sen ba forbairt mar feirg la Nuadait nArgetlaim n-aird. Ros coisc mac Eithlend na n-ag Lug lán ba fer feithgrind fial; roart dó ba fuilech fael i cath Maige Tuired tiar. Co Herind rancatar roiss. tancatar meic Miled mais; i tir fo thurind fo thess atchess a Tur bregoin brais. Cetfer do síl Bregoin bind atbath dib i nHerind uill Dond mac Miled ír for leth dianid ainm Tech damac Duind. Cétfer ro hadnacht cen rind glas. i nHerind ba grind a ngres Ladru ba gargband a gus dia tá Ard Ladrand andes. Cetfer báte mét fodruacht. do síl mac Miled mét bárc. Íth mac Bregoin ba mór glond dosrimart tond forsin tracht. Cetben luid i n-úir n-úair don chúain a Tur Bregoin báin. Tea brega ben in ríg dianid ainm fir Fáil. Ingen Magmóir ni dál doil. ben Echach meic Duach gairb Tailtiu bruine oenaig ain mumme Loga meic Scáil Bailb. Donither i mBrefne búain gnim fodirfe imbad mbróin. truag in derither fo deoid díth ind ailithir ó Róim. Nertach mac Domnaill dogní. dith con mind a chlí bud clé. noco bía i nHerinn ben na treb na tech na dé. D. 
Fintan  do raind na cóiced. COic urranna Herend eter muir ⁊ tír; addeochsa na coemcainle cacha cóicid díb. O Drobaís dianangbaid in chetrand cháid cosin mBoind mbánadbail tes Bairche báin. O Boind bind banbruthaig co cétaib cúan; co Commor dalruthaig na Tri nUsce n-úar. Ón Chommor chetnasain co fuirtiud cass; ó Béolo ind angbaidChon dia ngairther Glass. O Lumnech longadbal lethan a lár. co Drobaís drongarmglan ris tiben sál. Suíthemail slectugud arsaigter siúit. comlán in certugud ria roid i cóic. C. Renna na cóicedsain co hUisnech rúit; cach díb asa aird imríat dochum na liac co bo chóic. C. 
Cland Semioin dano Gáleoin ⁊ Fir Domnand uile. Trícha bliadan  iar nGenand ⁊ Rudraige tancatar Tuatha De Danand i nHerind.
 BATar iarum clanda Bethaig meic Iarboneoil Fáda meic Nemid     i n-insib ł tuascertachaib in domain oc foglaim druidechta ⁊ fessa ⁊ fastini ⁊ amainsechta. Combtar fortaile for cerddib suíthe  gentliucta. Combtar iat Tuatha De Danand tancatar Herind.
Is amlaid tancatar i nnélaib dorchaib. Gabsat for slebe  Conmaicne Réin. la Connacta. & ro láset temel tri la ⁊ tri haidche    for gréin. Cath ł rige conatchetar for Feraib bolg. Fe hta cath  eturru .i. cétchath Maige Tuired. hi torchratar cét mílec d'Feraib  Bolg. Gabsat iar sain rige nHerend.
Tuath Dea tra in sin .i. dee in t-aes dána. Andei im in t-aes
trebtha. Is accu batar brechta druad ⁊ arad ⁊ cuthchaire ⁊    deogbaire. Is iat Tuatha De Danand tucsat leo in Fál Mór .i. in lia fis baí i Temraig. dia ta Mag Fáil for Herind. Intí fo  ngeisedsaide ba rí Herend. Condas ellacht Cu Chulaind ⁊ niro  géis foe. nach fó daltu .i. fo Lugaid mac Tri Find Emna. & niro  géis in chloch o sein ille acht fo Chund tantum. Ro sceind dano     a cride esti otá Temraig co Taltin conid é cride Fáil sein. Ecmoing ní hed fotera acht Crist do genemain iss ed ro bris cumachta na  n-idal.
Nuadu Argatlám tra iss é ba rí do Thuaith De Danand .uii.  mbliadna riana tiachtain i nHerind coro benad a lám de i cétchath     Maige Tuired. Edleo mac Aldoí is é cetfer dorochair i nHerind de Tuaith De Danand do láim Nerchoin hú Semioin. Hi cetchath  Maige Tuired dorochratar Ernmas ⁊ Echtach ⁊ Etargal ⁊ Fiachra.   Gabais Bress mac Eladan iar sen rige nHerend. Co cend .uii.   mbliadan coro íccad lám Nuadat. Nuado Argatlam iarum .xx.    bliadan. Lám argait co lánlúth cacha láma in cach meór ⁊ in cach alt dorat fair. Dían Cecht. in liaig. ⁊ Créidne cerd i congnam  fris.
Taltiu im ingen Magmóir ríg Espane banrígan Fer mBolg.  Tanicside iar cur áir Fer mBolg issin chétchath Maige Tuired co    Caill Cúan. ⁊ slechtaither lé in chaill corbo mag scothemrach ria cind bliadna. Is hí in Tailtiusa ba ben Echach meic Eirc ríg Herend.   Coro marbsat Tuatha De Danand é. Is é mac Eirc dosfuc a Hespáin  o hathair .i. o Magmór Mall rig Hespane. Taltiu tra ro threbastar  i Tailtin ⁊ ra faí re Eocho nGarb mac Duach Daill de Thuathaib    De Danand. & dorat Cían mac Déin Checht .i. Scál Balb ainm aile dó. a mac di for altrom .i. Lug. Eithne ingen Balair  Bailcbeimnig a mathairside. Co n-erbailt iar saín Tailtiu hi  Taltin co tartdad a hainm furri. & conid hí a fert fil ond Forud  Thailten sairtúaid. Co ndénta a cluiche cacha bliadna ic Lug .i.     Coícthiges ria lugnasad ⁊ coicthiges iar lugnasad. Lugnasad .i. noasad Loga meic Eithnend ainm in chluiche.
Nuado Argatlam tra dorochair i cath dedenach ł Maige Tuired.  & Macha ingen Ernmais do láim Balair Balcbeimnig. Isin chathsin  dorochair Ogma mac Eladan meic Neit. la hIndech mac De ríg     na Fomorach. Dorochratar Bruidne ⁊ Calmál lo hOchtrilach mac   nInnich. Iar marbad tra Nuadat ⁊ na ferso sin chathsain doratsat  Tuatha De Danand rígi do Lug. & dorochair lais a senathair co  cloich assa thabaill. Sochaide tra ro marbad sin chathsa co mBress   maroen friu. Amal atrubairt Indech mac Dé Domnand in rí    ⁊ fer co ndanaib ⁊ eladnaib éside. dar iarfaig Lug dó cia lín dorochair sin chathsain Maige Tuired. .i. Secht fir .uii. fichit  .uii. c. uii. l. l. noí cét .xx. .xx łł. imm ua Néit nocha. .i. im Ogma mac  Eladan meic Néit. Baí tra Lug mac Eithnend .xl. bliadan i rrige  nHerend dar eis in chatha dedenaig Maige Tuired. Secht    mbliadna fichet eter na da chathsa Maige Tuired.
Boí Eocho Ollathir .i. in Dagda Mór mac Eladan .lxxx. bliadan   i rríge nHerend. Is fair ro gniset fir Herend Sid in Broga. ⁊ a  thrí meic .i. Oengus ⁊ Aed ⁊ Cermait Cáem. Tri meic oc Dían   Checht .i. Cú ⁊ Chethen ⁊ Chian. ⁊ Minach in cethramad mac cenco    n-airmet sochaide. & a ingen Etan baneices. ⁊ Airmed banliaig. ind ingen aile. & Coirpre mac Etna in file. Crichinbel. ⁊ Bruidne. ⁊   Casmael na tri cainte. Be Chuille ⁊ Dianand na dí bantuathig.  Tri meic Cermata meic in Dagda .i. Mac Cuill; Mac Cecht; Mac   Grene. Sethor ⁊ Tethor ⁊ Chethor a n-anmand. Fotla ⁊ Banba ⁊    Heriu a trí mnáa. Fea ⁊ Nemaind dí mnaí Néit. a quo Ailech Néit. Flidais dia tá Buar Flidais. a cethri ingena. Airgoen ⁊   Bé Chuille ⁊ Dinand ⁊ Bé Théite. Dí ríg damraide .i. Fea ⁊ Femen  dia tá Mag Fea ⁊ Mag Femin. Da dam dile insin. Torc Triath  rí torcraide día tá Mag Treitherne. Cirba rí moltraide dia ta    Mag Cirba. Math mac Úmóir in druí. Badb ⁊ Macha ⁊ Anand. dia tát Cichi Anand i lLuachair. tri ingena Ernbais na bantuathige.   Goibnend goba. ⁊ Luicne sáer. ⁊ Creidne cerd. & Dian Cecht in  liaig.
Delbaeth dar éis in Dagdai .x. mbliadna i rríge nHerend co    torchair ⁊ a mac la Cacher mac Námat brathair Nectain. Gabais Fiachna mac Delbáeith ríge dar éis a athar .x. mbliadna aile.  Co torchair Fiachna ⁊ ui. meic Ollaman la Eogan Inbir Móir.  XXix. mbliadna d'uíb in Dagdai i rrige Herend .i. Mac Cuill. Mac   Cecht. Mac Grene. Randsat Herind i trí eturru. ⁊ ni fargsat maccu    etir. Sethor ⁊ Tethor ⁊ Cethor a n-anmand. Cuccu tancatar    Gaedil. Co torchratar la macaib Miled ł Espain i ndígail Itha ⁊   Chuailnge ⁊ Fuait tri meic Bregoin in sin.

Lug mac Céin meic Déin Checht meic Erairc meic Néit. Is é  cétaranic fidchill ⁊ liathroit ⁊ echlaisc ⁊ oenach i nHerind. . Lug mac Ethlend alt cen meirg. leis cetna acht oenach ard; ic caíni Crist ní bág báeth. atbath Conchobor gaeth garg.ł 
Cacher ⁊ Nechtain da mac Namat meic Echach Gairb meic Duach    Themin meic bressi meic Delbaeith meic Néit.
Siugmall mac Corpri Chruim. meic Ercmaire meic Delbaeith  meic Ogma.
 Oengus Mac Óc ⁊ Aed Cáem ⁊ Cermait Milbel tri meic in Dagdai  in sin.
 Corpre File mac Tuarda meic Turill meic Caitt Conatchind meic Ordaim meic Allui meic Thait.
Gaíla mac Oirbsen meic Elloith meic Eladan meic Delbaeth  meic Néit.
Oirbsen ainm Manannain ar tús. is uad ainmnigther Loch    nOrbsen i Connactaib. In tan ro hadnaicced Manannan is and ro memaid in loch fo thír.
Sé meic Delbaeth meic Ogma meic Eladan meic Delbaeth meic  Neit .i. Fiachra. Ollom. Innui. Brian. Iuchorba. Iuchair.
 Donand ingen don Delbaeth chetna .i. mathair in triir dedenaig    .i. Briain ⁊ Iucharba ⁊ Iuchair. Ba siat sin na tri dee dana. dia tá Sliab na Trí nDee.
Tuirill mac Caitt im senathair Corpri Filed ⁊ Etan ingen Déin  Checht mathair in Tuirill.
Tri meic Cermata im   Mac Cuill .i. Sethor coll a dea.    Mac Cecht .i. Tethor cecht a dea. Mac Grene .i. Cethor. grian a dea. Fotla ben Meic Cecht. Banba ben Meic Cuill. Heriu ben  Meic Grene. Tri ingena Fiachna meic Delbaeth sen.
 Ernmas ingen Etarlaim meic Nuadat Argatlaim mathair na tri  mbansa. ⁊ mathair Fiachna ⁊ Olloman.
 Tri ingena aile dano oc Ernmais .i. Badb ⁊ Macha. ⁊ Mórrigu .i. Anand a hainmside.
A trí meic .i. Glond ⁊ Gním ⁊ Coscur. Boind ingen Delbaeth  meic Eladan. Fea ⁊ Nemaind dí mnaí Néit meic Indui dí in gin  Elcmair in Broga. Uillend mac Cathair meic Nuadat Argatlaim.    Bodb Sída ar Femen mac Echach Gairb meic Duach Temin. Abcan  mac Bic Felmais meic Con meic Dein Cecht. fili Loga. Én mac  Biceoin meic Sathirn meic Edleo meic Aldui meic Thait meic  Thabuirn. ł Oc Tait mac Thabuirn condrecat forcla Tuathe De  Danand. Is dósain ro chan in senchaid.  HERiu co n-uaill co n-idnaib sinsit sluaig fora senmaig; síar co fuin ropdar foglaig a tuir thoglaig im Themraig. .XXXa. bliadan iar nGenand gabsat sluaig siabro sonam for tuaith Bolc buaibthe barand tadall Tuathe De Donand. Dia do dáim ced dosrimrit gabsat co ngrain co nglanalt. na neol olcoichthe for sleib Conmaicne Connacht. Cen dechla Herend derend ergnaid. cen ethra herim angbaid ni fessa fir for nim in do nim no do thalmain. Mas do demnaib diabuil don longais lengduib laídig. slam co srethaib co slógaib cland Bethaig mas do daínib. Do daínib a ndír dligid in saergein dian síl serig Bethach Fianailen fobaid mac d'Iarbonel mac Nemid. Ni theilgset dáil na dliged im ined Fáil co fuiled robán a daig ⁊ debech ma deired i mMaig Tuired. Tuatha Dé ba tolg tréine im Thuaith bolg basit ríge. inna cath co méit ualle. atbath cuane cét mile. Meicc Eladan aeb indna. fri fera doil fael fodla. Bres don Brug belgaeth Banba. Dagda Delbaeth is Ogma. Heriu cid rotbla roa. Banba Fotla ⁊ Fea Nemaind nar fodaind fathaig. Donand mathair na ndea. Badb is Macha mét indbais Morrígan. Fotla felbais. indlema ind ága ernmais. ingena ána Ernmais. Goibnend nir baeth bruidne Luichtene saer cherd Creidne. Dían Cecht frí dul rót roichthe. Mac ind Óc Lug mac Eithne. Crichinbel bruinde bladach. Bé Chuille Dinand drechach. Cosmael co mbairdne becdai Corpre mac Etna is Etan. Huí in Dagdai diarbo threrand ran na mbuaball flaithe febgarta adfiadam tri meic Cermata Cualand. Cid Heriu ilair mile randsat a tír i tréide airich uill na n-ech n-ualle. Mac Cuill. Mac Cecht. Mac Grene Glé dosroíbaid dia n-irind. Mac Dé don rignaig rédim fri gail na ngním na ngleraind ni fil a síl for Herind. H. Eochaid cen elmnas n-idland delbas deochair a degrand. for fis na fian dia fuiglend cia dosruirmend nis adrand. Adraid ainm ind Ríg dobrórand fodlaid cech fír adfeidend ro sern cach sín arsailem Ro delb dír n-oibeng Herend. H. 
Tanaide .  TUatha De Donand fo diamair fir cen chomall crabuid. Cuileoin in chaille na crínaig daene d'fuilfeóil Adaim. Uasle thall na tuathe thréine lucht na cruache criíne. aisneidem in dreimse i támne a reimse 's a ríge. Ré .uii. mbliadna Nuadat nareng óssin chuanairt cheibfindł flathius ind fir chichmair chulfind ria tiachtain i nHerind. I Maig Thuired truim cen trucha i torchair cuing in chatha. cosnamaid ban in betha ro lead lám latha. .Uii. mbliadna Bressi na mbánat. lór a dessi don duanabb; i flathius ósin chlár chnóboc coro íccad lám Nuadat. Nuado iar sein .xx. bliadan ruc saide for sluagad; co Lug rinagach dia rigad Illanach cen uarad. .Xlstrok. do Lug ba lomda i rrige ós brug Banba; ni ranic nochtcholba nemda octmoga don Dagda. .X. mbliadna don Delbaeth dichra co ríg remgáeth riachda; cen locht os braine na mbethga. a deich aile d'Fiachna. Noí mbliadna fichet fos fogart os chach fithirt dering. i rrige for Banba banuill. d'uib in Dagda for Herind. Iar sain tancatar meic Miled. rancatar dia ruadath cland in merscáil móir ro maíded a Hespain cen uarad. Corod gonsat Gaedil gnithe co ndoidin tria thuachle ni di braisse ni di baithe bec tasse na Tuathe. T. 
Fland Manistrech . EStid a eolchu cen on mad ail dúib cor inniseor. aideda co tuachle thall forcla Tuathe De Danand. Edleo mac Aldui na n-all cetfer de Thuaith De Danand dorochair i nHerind óig do laim Nerchoin hui Simeóin. Dorochair Ernmass ard a gal. Fiachra echtach Etargal; Tuirill Picreo baile Breg i cetchath Maige Tuired. Dorochair Elloth co n-ág athair mórgarg Manannáin; ⁊ Donand chomlan cain la Dé nDomnand d'Fomorchaib. Atbath Cethen ⁊ Cú. do uathbas i nAircheltrú. ro marbsat Céin cían o thaig. Brian. Iuchurba ⁊ Iuchair. Marb de gai gréne glaine Corpre mór mac Etaine. atbath Etan osind lind de chumaid Chairpri chendfind. I Maig Tuired ba thrí ág doceir Nuadu Argatlam. ⁊ Macha iar samain sain. do láim Balair Balcbemnig. Docer Ogma cenchor fand. la hInnech mac Dé Domnand dorochair Casmael bruinne bil la hOctrilach mac nInnig. Marba de tham thregtach tra. Dian Cecht ⁊ Gobnend goba. docer Luigne in saer co se. de saigit tréin tentide. Ro báided Créidne in cerd cass. forin lochmuir lindamnas; oc tabairt méine óir. dochum Herend a Hespain. Atbath Bress i Carn hú Néit do cheilg Loga cen lánbréic. ropo domna trota trá. ól rota i rricht ind lomma. Be Chuille ⁊ Dianand dil marba na dí bantuathig; fescur co ndruidecht fo deóid. re demnaib odraib aeóir. Dorochair forin traig thair. i fertaib Ratha Ailig; Induí mór mac Delbaeth dil. la Gand mac Dana dorngil. Marb Fea ba buan a blad i cind mís iarna marbad; con raith chétna cubaid lind do chumaid Induí foltfind. Atbath Boind cosin mbáig ic topor meic Nectain náir. docer Nechtain cosin neim. la Siugmall ua soerMidir. Abcan mac Bic Felmais uair. fili Loga co lánbuaid. docer la hOengus cen ail i n-aír Midir morglonnaig. Midir mac Indui aile. docer de láim Elcmaire; ł docer Elcmaire inn áig de láim Oengusa imsláin. Brian Iuchurba is Iuchair and. trí dée Tuathe De Danand marba oc Mana os Muir Mend do láim Loga meic Ethlend. Cermait mac in Dagdae de ra geogain Lug scícmainge. ba bara broin forsin maig. i flaith Echach Ollathir. Docer Cermait Milbél mas la Lug mac Ethlend amnas; ic ét ma mnaí mór in mod. diaros bréc in druí dósom. Do láim meic Dein Checht chen chaire. dorochair in cruittire; dorochair Lug os tuind tra la Mac Cuill mac Cermata. Docer Aed mac in Dagda la Coirchend caem comchalma; cen goí ropo dlug demne iar ndul coa mnaí ar innerge. Dorochair Corcend a Cruaich. in trenfer amnas imlúaith; dond ail turcaib forin tráig. for lige Aeda imnáir. Docer Crichinbél cláen camm. primchainte Tuath De Danand dond ór fríth forsin Banba báeth do láim in Dagda ú Delbáeth. Ic tiachtain a hAlpain úair. do mac in Dagda drechruaid. i n-inbiur na Bóinne i foss is and ro báided Óengos. Oenmac Manannain don méin. cetserc don ingin dobéil. docer in mac maeth issin maig. la Bennan baeth a Bregmaig. Neit mac Induí 's a dí mnaí. Badb ⁊ Némaind cen goí ro marbtha i nAiliuch cen ail. la Neptúir Derg d'Fomorchaib Fuamnach fuam ba ben Midir. Siugmaill is brí cen binib; i mBrí Leith ba lathar lán. ro loscthea la Manannán. Docer mac Alloid co n-ág in mind maínech Manannán; isin chath i Cuillind chrúaid. do láim Uillind Abratrúaid. Dorochair Uillend co n-úaill la Mac Grene co nglanbúaid. docer ben in Dagdai duind de thám for leirg i lLíathdruim Marb in Dagda do gai chró. issin Bruig ní himmargó. diarod gon Cetnen in ben. i cath mór Maige Tuired. Docer Delbaeth is a mac. la Cacher mac nár Namat; docer Cacher con Bóind baith do laim Fiachna meic Delbaith. Docer Fiachna ⁊ Aí án. la hEogan Inbir imslán. docer Eogan Inbir úair la Eochaid Iúil iar macrúaid. Docer Eochaid Iúil iar sain. la hAed ⁊ la Labraid; docer Oengus Aed. la Cermait co cruth chomchaem. Heriu ⁊ Fotla co n-úaill. Mac Grene is Banba co mbúaid; Mac Cuill. Mac Cecht co nglaine. i cath Temra tondglaine. Mac Cecht la Herimon án. Mac Cuill la hEber imslán; Heriu sund re Surge iar sen. Mac Grene la hAmargen. Fótla re hEtan co n-úaill la Cacher Banba co mbúaid. finnaid is siat sein. aideda na n-óc estid. E. 
Is iat sen tuirtheda Tuathe De Danand.
Gaedil dano tucsam a n-imthechta ó Iaféth mac Noe ⁊ o Thur  Nebróith ille. ⁊ amal tancatar a hEgipt ⁊ assin Scithia dona  Gaethlaigib Meotecda ⁊ iar fut Mara Torrén. do Chréit do Sicil. &    dano atchuadammar amal ro gabsat Hespain ar écin. ⁊ fosracsamar oc Tur Bregoin i nHespáin. Adfessam díb sísana co min ifesta  amal tancatar i nHerind.
 Ith mac Bregoin atchonnairc Herind ar tús fescor gaimrid a   mulluch Tuir Bregoin. Dáig is amlaid ł is ferr radarc duine    glanfescor gaimrid. Tanic Íth tri trichait laech dochum Herend ⁊ gabsat Brentracht Irruis Chorco Duibne in tansain tancatar. Baí  im comdal fer nHerend ic Ailiuch Néit iar marbad Néit meic Induí  Ailig la Fomóre. Batar na trí ríg ic roind chruid ⁊ sét rig Ailig. In
tansin tanic Ith mac Bregoin a Corco Duibne i Ciarraige. ⁊ i     lLuachair Dedad. i mMachaire Cliach. as fothúaid i nÉlib i tír Fer Cell. for fut Mide. i crích Luigne tar Slíab nGúaire dar Feda  Fernmaige. i fossud clair Fernmaige. dar cend Sleibe Bethach. i  Sliab Toad. sin mBocach Tíre Sírluim. i Crích Modorne i mMag  nItha. do Ailiuch Néit.
 Is and bátar na tri ríg .i. Mac Cuill. Mac Cecht Mac Grene. Ferait failte fris .i. fri Ith mac Bregoin. Ruc Íth de brithemnaib Herend  ar amainse ⁊ ar thacra. ⁊ ro chóraig cach cangin ⁊ cech n-imresain.   ro boí acco. ⁊ is and atbert Íth. Denaid rechtge chóir daig maith  in ferand i n-aittrebthai. Imda a mess ⁊ a mil ⁊ a chruithnecht ⁊    a iasc. Is mesraigthe a thess ⁊ a uacht.
Is and sin ro cocrad leo Íth do marbad ⁊ ro dlomsat dó a Herind.   & tanic uadib a hAiliuch co Mag nItha. Tancas na diaid conice  sin co torchair leo i mMaig Itha. Unde Mag nItha nominatur.  Conid dia dígail Itha tancatar Meic Miled .i. Gaedil. Daig rucad     a chorp Itha co Hespain. Iss ed trá innisit eólaig is sesseor ar .xxx. do airechaib ⁊ do degdoínib tancatar Gaedil. & long cach  fir díbside .i. .xxx. long. ⁊ cethror ar fichet de mogadaib occo.  ⁊ long cach fir dibside. ⁊ xxiiii. do mogadaib maróen ri cach mogaid  in cach luing díb sin. doridise.
 Is iat so in sessiur ar .xxx. do thoesechaib tancatar i nHerind. amal ro scríb Fintan mac Bochra Rúaid. .uii. mbliadna ria ndilind  co secht mbliadna do flaith Diarmata meic Cerbaill. Ba sé sen   a saegul Fintain. for glún Finnen ⁊ Coluim Chille. & amal ro  scrib Tuan mac Cairill i fiadnaise fer nHerend ⁊ Finnen Maige    Bile. & amal ro innisetar a daltaiside .i. Ladcend mac Baircheda. ⁊ Colmán mac Comgelláin. ⁊ Cend Faelad mac Ailela. & Senchán  mac Colaman Culad a Cruachnaib. ⁊ Bran Bairni. ⁊c.
Is iat sin daltai Finniain ⁊ Tuáin. & iss ed ro raidset conid iat  so na sé toísig .xxx. at tancatar Gaedil i nHerind .i. x. meic Bregoin    ⁊ Ith in dechmad.

Oenmac Bile .i. Milid Espáine. Galam a ainm diles. ł

Tanic dano Lugaid mac Ítha in láech crúaid calma comnart    co nniurt céit and do dígail a athar immalle fri cách. In t-ochtmad  mac do Milid .i. Airennán ósar na clainne. is é dochoid sin seólcrand.  do descain na Herend co torchair assin tseolcrand forsin farge. Co  fil a fert. ⁊ fert Scéne mnaa Amairgen dond leith aile. Atbath   for muir acco in ben. co n-érbairt in port i ngebamne biaid ainm    Scéne fair.
Doronsat meic Miled immarbáig imrama ic tiachtain dochum  Herend assin baile i nfaccatar Herind uadib. Co rruc díb Ír mac  Miled murchrech do cach luing. Cor formtig Eber Dond mac  Miled sinser na clainne. co n-erbairt. Nír fó líth linges Ír. sech    Íth .i. sech Lugaid mac Ítha. And sein ro memaid in ráma ro baí i lláim. Ír. co torchair dara ais síar co n-erbailt sin n-aidche ár  cind. ⁊ co rucad a chorp i Sceliuc iar nIrrus descirt Chorco Duibne.   Ba toirsech trá Eber Find ⁊ Herimón ⁊ Amairgen iar n-éc a mbrathar.  ⁊ atbertatar ba coir cenco tomled. Eber Dond in ferand maro    formtig a brathair .i. Ír. Iarnabárach ro hadnacht Scéne ⁊ Érennan   ic Inbiur Scéne. ⁊ ro hadnachta a ndís. & atát a da nduma. ⁊ a  da fert taíb fri taíb and sin béus. Conid and sin atbert Amairgin. Bad fert Scéne ba amne. inge bid ainm Scéne bias for se. bid fert Erennán co tí de dia bás ind filedse. 
Ic tabairt a choisse dessi i nHerind asbert Amairgen Glúngel  mac Miled in laídseo sís.
 Am gáeth i mmuir. ar domni. Am tond  trethan i tír.Am fúaim  mara.Am dam secht  ndírend.Am séig i  n-aill.Am dér gréne.gAm caín.Am torc ar gail.Am hé i llind.Am loch i mmaigAm briandai.Am bri danae.Am gai i fodb. feras feochtu.Am dé delbas do chind codnu. Coiche  nod gleith clochur slébe.Cia on cotagair aesa  éscaiCia dú i llaig funiud  grene.Cia beir búar o thig Temrach.Cia buar Tethrach. tibi.Cia dain.Cia dé delbas  faebru. a ndind ailsiu.Cáinté im gaí cainte gaithe. Am.
 Amairgen . Iascach muir. mothach. tír. tomaidm n-eisc. iasca and. fothuind. én lethach. míl partach lág. tomaidm n-eisc iascach muir. Iascach. ł 
  I cind tri lá ⁊ trí n-aidchi iar sein ro brissiset meic Miled cath Slébi Mis for demno .i. for Tuaith Dé Danand. Is and dorochair  Fés ben Úin meic Ucce. dia tá Fert Fése eter Sliab Mis ⁊ muir.  Sliab Mis .i. slíab is messu fuaratar iar tiachtain Herend ar is and  ro chuirset a cétchath i nHerind. No fothraic Lugaid mac Itha    i lLoch Luigdech. Ros fothraic dano Fial ben Luigdech sind abaind téit assin loch. Luid a fer chucci nocht. co n-accassa   ferda a fir. co n-erbailt ar náre. Unde Loch Luigdech. ⁊ Fíal ⁊  Inber Féile nominantur.
Imacallsat meic Miled i Sléib Mis ⁊ Banba. Asbert friu. mas    do gabail Herend tancabair nírbo chóir in sén i tancabair. Is dó écin ol Amairgen Glungel in fili. Ascaid damsa úaib dano  or si. Cia ascid or siat. M'ainm forin innsiseo or si. Bid ainm  dond indsiseo ol Amairgen. Acallsat Fotla i nÉblinniu. Atbert  a cétna friu. ⁊ cuinchid a hainm forin n-insi. Atbert Amairgen   bud ainm dond insiseo Fotla. Acallsat Herind i nUisniuch.  Asbert friu. A ócu or si is mo chen dúib. Cían ó tá oc fádib  far tuidecht. bud lib co brath ind insiseo. ⁊ ni bia co airther in  domuin inis bus ferr. Ni bia ciniud bas chomlániu inda for  ciniudsi. Is maith sen ol Amairgen. is maith ind fastine. Ni    ria bérmait a buide ol Éber Dond sinser mac Miled acht riar ndeib  ⁊ riar cumachta féin. Cumma duit ol Ériu niba duit tarba na  hindsiseo. ⁊ niba dot chlaind. Ascid damsa a maccu Miled ⁊ a  chland Bregoin ol si .i. m'ainm forin n-insiseo. Bid e bas prímainm  di ol Amairgen.
 Lotar meic Miled ⁊ meic Bregoin co mbatar i nDruim Chain  .i. Temair. Is and bátar tri ríg Herend .i. Mac Cuill. Mac Cecht  Mac Grene. Fuigliset fri maccu Miled combad leo ind inis co
cend tri tráth. fri telcud ł fri tinól catha ł fri giallad. Dóig leo  ní thoirsitís doridisi ar dogentais druid tinchetla na ndegaid ar-     ná fétaitis tictain arís.. Doberamne ar Mac Cuill mac Cermata amal atbera Amairgen bar mbrithem féin dúib. Dáig da ruca  gúbreith bid marb linni. Beir in mbreith a Amairgen ol Éber  Dond. Atberimse ol Amairgen. Lecar dóib ind insisea. Cia   leth nod ragam ol Éber. Dar noí tonna amáin ol Amairgen. &    is sí sen cétbreth rucad i nHerind.
Amairgen . Fir torachta tunnidé dar noí tonna móra monglassa. ní ragaid mani deib cumachtachaib arlidir crib coternam tunide tíre tarrechmar macharaid domtha cert. mani charaid na damaid ní me asbeir frib. 
Dollotar a Temraig fodess co rancatar Inber Féle ⁊ Inber Scéne ar is and bátar a longa. Lotar dar noí tonna immach iar sen.  Canait druid Herend ⁊ filid tinchetla na ndegaid co ructha i cían   iat o Herind combtar torsig sethnón in mara. Gaeth druad in  so ol Éber Dond. Fegaid lib in fil uasin tseólcrund in gaeth ⁊     ní boí ón. ł Ainmne ar Herech mac Miled luamaire lunga Duind co tí Amairgen Dalta do Amairgen Herech. Doroachtatar uile  co mbatar i n-oenbaile. Atbert Dond in sinser is mebol dond  aes dánaso ol se. Co n-erbairt Amairgen. niba mebol ⁊ atbert
 Ailiu iath nHerend hermach muir. Mothach mothach sliab. srathach srathach caill. Cithach cithach aub. essach essach loch. lindmar linmar tor. tipra tipra túath. Oenach oenach ríg Temrach. Temair tor tuathach tuatha mac Miled milid long libarn. libard Herend. Eber Dond díglass dichetal rogaeth rogaeth bán Brise Brese ban Buagne bé adbul Heriu Herimon. ar tús Ír. Eber alius. A. 
Dorala coir gaethi dóib fo chetóir. Atbert Dond. Dobersa ar     se fo gin gai ⁊ chlaidib innossa na fail i nHerind. Ocus deligis in gaeth friu in luing i mbai Dond ⁊ Herech da mac Miled ⁊ in  luing i mbaí Bress ⁊ Búas ⁊ Buagne. Coro baitte ocna Dumachaib   oc Taig Duind. Duma cach fir and. & is and ro baded Díl ben  Duinn amal rádit araile. Ingenside Miled. & Herimón fein dorat    fot furri. is fót for Díl seo ol se. 
Odba ingen Miled im mathair tri mac Herimoin .i. Mumne Luigne   ⁊ Laigne. Is hí ro léic Herimon i nHespáin ⁊ tuc Tea dara cend.  Tanic im Odba i n-óenluing fria maccaib anes. ⁊ is iat ros lessaig    co n-erbailt in Odba. Unde Odba. Tea im ingen Lugdach meic Itha is í thuc Herimón dar esi Odba ⁊ tilach no thogfad i nHerind   ina tindscra. iss ed caibchi ro thogastar. Druim Caín in tilach  hísen .i. Temair Téa Múr. múr Téa ingine Lugdach meic Ítha.  Lugaid .i. Lugith .i. Ith ropo lugu andás a athair.
  Seólais Herimón .xxx. long. lám des fri Herind sairthúaith. It iat so a toesig.
   Gabsat Inber Colptha .i. Colptha mac Miled is é ro gab port   ar tus combad e a ainm no beth forin phort. Unde Inber Colptha.
Meic Bregoin im ni farrgaibset iartaige. acht a n-anmand for     dindgnaib uaislib Herend. Noco n-innister clanna na fenned .i. Setga. ⁊ Gosten ⁊ Sobairche ⁊ Surgi. Amairgen is uad Corcu  Achrach la hEle. ⁊ la hOrbraige. Corco Artbind ⁊ Corco Artbi.
Eber mac Ír. is uadside clanna Ollaman Fotla .i. clanna  Rudraige. ł & is dia chlaindside Ulaid uile. Is dia chlaind   Conmaicne ⁊ Cíarraige ⁊ Corco M'ruad ⁊ Corco Duibne. Dál Moga Ruith .i. Fir Maige Féne. ⁊ Laigse Lagen. Araid Chliach ⁊ na .uii.  Sogain.
Herimón im tóesech na longse is uadside Leth Cuind .i. cethri  fine Temrach .i. Conall. Colman. Eogan. Aed Slane. Is uad    téora Connachta. ⁊ Airgialla. Lagin ⁊ Ossairge. na Desi Muman. ⁊ Ernai Muman dia mbatar clanna Dedad. ⁊ dia mbai Conaire   Mór cona chlaind .i. fir Alban ⁊ Dál Riata. ⁊ na Múscraige. ⁊ Corco  Bascind. ⁊ is d'Érnaib Muman Dál Fiatach .i. rígrad Ulad. Clanna  Herimoin in sin. Is díb dano Fotharta dia tá Brigit. ⁊ Fintan     Cluana Eidnech. ⁊ Huí Ailella ⁊ Hui Cheochain de Fothartaib in sen uile.
Anais Eber thess .xxx. long. It iat so a toesig.

 Bili ⁊ Milid is dia claind Gaedil uile. Cúalo ⁊ Blad ⁊ Ebliu ni  fargabsat cland acht a n-anmand for prímslíabaib. Nár mac Bili  a quo Ros Náir. Nocon innister cland na fénned .i. Én. Etan.     Cacher Fulmán. Mantan. Ní fargaib Eber Dond ł Érech claind dáig ro baitté  
 Cethri meic Ebir. Aer. Orba. Feron. Fergna. niro thechtsatarside  claind. ⁊ lethbliadain dóib i rríge Herend coros marb. Íriél.
Lugaid mac Itha cóic ciniuda úad. .i. fine Dáire Daimthig .i.     na cúic Lugdaig. Lugaid Cál a quo Calraige Connacht. Lugaid Corr a quo Corpraige. Lugaid Corp a quo Dál Corpri Cliach.   Lugaid Oircthe a quo Corco Oircthe. Lugaid Laeg  a quo Corco Loegde. Dia mbaí mac Dairine .i. Lugaid Mac Con   .i. Ailill Ólom is é rod ail. ⁊ ní étas uad cotlud ic neoch aile acht    la Elóir .i. cú baí ic Ailill Ólom.
Eber Find im is dia chlaind Dál Cais ⁊ Dál Cén. ⁊ Delmna ⁊   na Desi Tuascirt. ⁊ Dal Moscorp   Dál Mathra ⁊   Hui Derduib. ⁊ Cathraige ⁊ Éli ⁊ Tuath Turbi. ⁊ Eoganacht Casil.   ⁊ Eoganacht Áne. ⁊ Eoganacht Locha Léin. ⁊ Eoganacht Rathlind.     ⁊ Eoganacht Glennamnach ⁊ Eoganacht Árand ⁊ Eoganacht Ruis Argit. Síl Ébir in sen uile.
Baí cosnam eter maccu Miled imon ríge .i. eter Eber ⁊ Hérimón.  Co rucad Amairgen chucu do chóra eturru. Co n-erbairt Amairgen   orba in taesig .i. Duind don tanaise .i. do Herimón. ⁊ a orbaside   do Eber dia éis ⁊ nira gab Éber in sen acht roind Herend. ł Dáig is íat tri cétbretha ructha oc maccaib Miled i nHerind .i. in breth  ruc Amairgen i Temraig. & in brethsain. i Sléib Mis. ⁊ in breth  ruc Amairgen i Cind Sále i mMumain. for ossaib ⁊ altaib ⁊ chethraib.  Amal atrubairt in fili. SUnd ruc Amairgen in mbreith ni chelat a chomathig i n-iath Máland miad cen meth. eter sluago mac Miled. Ro mid do chach díb a chert. dia mbatar con tselgairecht ruc leis cách a dliged cóir trí chert Amairgen ardmóir. Cetguinid clossach rofes. cid fer cid cú cirres cnes; d'arconaib ces nad chel. tairr la tír i tairthither. Lethe fir fenta ma connic. d'iurn munel gerr garit coin taffaind cossa na n-ag. beth do lín nis tórmastar. Inathar fir thic fo deoid. cid maith cid saich leis in seól is derb ni tuilter do de. do dálaib na comrainne. Comraind coitchend do cach oen iarmotha sein ni seól sáeb; cen furail ille ł innund. is í breth ruc Amargen sund. S. 
Sessiur toesech tes tra fo deoid. ⁊ ui. toesig thuaid tarrasair     and. & ríge thess do Ébiur ⁊ ríge tuaid do Herimón. In sessiur thes .i. Eber fessin. Lugaid mac Itha. Etan mac Occe. Ún  mac Ucce. Cacher. Fulmán. In sessiur thúaid .i. Herimon. Eber  mac Ír. Amairgen. Gosten. Setga. Sobairche ⁊ Surge in sechtmad. Is  de sin atrubairt Roigne file mac Ugaine Móir ri Mál mac Ugaine     ria brathair. Diar iarfact Mál can do thuirthecht. Conid and atbert Roigne.
.R. A meic áin Ugaine cia saig do rús Herind dergamne Scithia  Fenius Forsaid fén saigis Nel Egipt. rersat ré ruidlis la Forinn  fechtaib fornais Niuil Scotta combtar mathair Gaedil reithes Scott     comainm cain ingen Foraind tuath dagdea co tuthchatar co ort Olarbo din dibaid cain Crist debsus Muir Romair imratar muncind  rergatar Scithia Eber Scott orthus ortatar Reflóir. Agnoman Lamind  seolsat sech Caspión imluiset Libis cinset do Thorrian. sech sét  sech Affraic. siachtatar Hespain i compert Herimón Eber do Milid.    mos broga Bili. do Ítha digail dáilset na scapháib .lx. a n-airm fir i fib fillsit Herind im dá sé saerglond sasai fir fenichas fris deib  feig fochmarc.
 Nó combad iat da sessiur atberad .i. ui. meic Miled ⁊ ui. meic  Bregoin .i. Herimon. Eber. Lugaid. Amairgen. Colptha. Ir. Brego.     Bili. Fuat. Blad. Cualo. Cualnge. Is amlaidsen tra gabsat Gaedil Herind.  Finit dona gabalaib anuasana.
