 Fothart for trebaib Con Corbb ri Temair cid rodas terb Eochu Fuath Airt erctha gluind fri Art mac Cuind gabthais fergg. Dia roinned a dám i nnóe ocon mnaí co fad in rí na fairsed Lagniu iar lín fer mac ríg Breg di Boinne brí. Brigit ba dia chlaind iar céin sluindfet mar gréin glan a níab mac huí Echdach ba fíu ríg ba díb Fintan fethlach fial Brigit ⁊ Fintan find conacnat frim siu ⁊ tall; di omnai óir as mo thur úaim dóib eter bun is barr. Mo siur mo brathair beó anad a breó fri cech ró ro thríal mo chiall cairdes friu sech ba fial ba fíu ba fó. F. Ced ros ndechaid assa thír Eochuid Breg dom brecdais géil; mac Feidlimthi Rectaid rúaid do chúain Túathail Techtmair thréin. Hécin ris ndechaid immach Echuid ria cath clú ro chleth. leis dobert fri selba sreth cleth cáirthind i Temra tech. Dobreth cend fir forsin cleith ar scáth in scéith ba bil braith; demin leis ba hed ind sein mescfad in fleid immon flaith. Iar sain atbert ris in druí Mac Da Chúr nad chanad gaí dobreth cleth chairthind co crú tre thnú issin tech i taí. Frisin druid adféded cert atbert oenrí Herend Art; cia don tslúag ro choirp in tech ca airm i tá in chleth cluinem lat. Lassais leis in chleth co crú. ra anacht in tech nir on dó. in druí ciarbo demin lais a chlí adsuí tenid co fí fó. F. Eochaid Fuath Airt ⁊ Cond Fiacha Suidge síd glond ngrind. nídam eligthe dia sluind roptar meic Feidlimthi find. Brathir duilge dún fria fis. cland Fiachach Suidge serb gus. triar leoman lotar fodes. Oengus is Eogan is Rus. Diaro choill Oengus elgna in gein. rosc ríg Temra assa thuil; doringni galgait iar sein Cellach mac Cormaic do guin Ro carta a Bregaib a Brí a Slemain a Sléib Trí nDé trebsat Femen co n-ír co ndernsat tir ndiles de. Na Dési Muman mór chath úan a mbunad buidnib cloth; Oengus Eogan acher bruth Rus is Fothud cona foth. .F. Colum Cille ba gein glan brathair dil dam acht mo chel Colum co crábud co ngrís dom snádud iar n-aís for nem. Brigit form deis tall sund síu. Colum do chlíu ni geis dó do síl Chrimthaind Níad Náir ríg tairmchell firu Fail fó. .F. Galenga Delmna ní adiú. Ciannacht im Chenna ní gó. co cath Crinna cend fri ard dia tarbart Tadc firu fó. F. 
