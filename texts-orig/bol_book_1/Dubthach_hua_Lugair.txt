 ANdsu immarbáig ri Lagnib láthur ferda Labraid Longsech ro marb Chobthach i Tuaim Tenba. Eochu Censelach mac Ennai ba rí rathach; ar ngeimled gíall marbastar Niall mac Echach. Is cid Nuadu Necht mac Sétnai sáer a bunad; ro marb Eterscél mac Eogain ardríg Muman. Is cid Fergus mac Róig di Ultaib na ngus ngalmar Ailill mac Rosa Ruaid fúair dá marbad Na trí Ruadcind ba di Lagnib láechda in crobang marbsat Lugaid ⁊ Conaire ⁊ Conall. Erc mac Cairpri clothrí Herend cona thuraind; tend in barrfind bentais a chend de Choin Chulaind. Cid mac Nad Fraich Oengus Muman cona fairnd ic Sossad Chell barfácaib a chend la Ailill. Dorochair and Eithni Uathach ainm dar treba gráin co ngarge bá do Lagnib Cairpre mac Dega. Cid Ailill Molt co cath Ocha ba rí rathach; co tríchait chét dosrat i n-éc Crimthan cathach. Torchratar sund uaisle Herend mar ra hadrad; is é a ndíl cen dimblad na ríg raglan. A. 
