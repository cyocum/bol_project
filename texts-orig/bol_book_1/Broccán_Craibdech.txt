Lecht Cormaic meic Culennain i mmedón Lagen lerda; lecht Cobthaig meic Augaine i nDind Ríg uas brú Berba. Lecht Eithni. lecht Oengusa i cill Chellosnaid cheolaig; lecht Luirc uas Leirg Labrada. lecht Etersceoil meic Eogain. Lecht Inciúil i n-arddÉtur. lecht Conaire sin Brudin; lecht Oengusa Osrithi issind ard ós Chill Chulind. Lecht Crimthaind. lecht Congalaig fri Brí Eile ro róenta; lecht Colmáin meic Diarmata lecht Suibni uas Chassan Clóenta. Lecht leithi na tromdáme i n-airthiur Mona Mulach; lecht Fergusa Cendfota ac Coirthe Maige Dumach. Lecht Domnaill meic Murchada fo brunnib Cairge Crodaind; ar lár Cluana Conaire. lecht Airmedaig meic Conaill. Lecht Lugni meic Herimóin i ndesciurt Maige Mugna; lecht Ebricc meic Ebir Duind for brú Atha meic Lugna. Lecht Cellaig ríg Ossairge. lecht Colmain cáeim co cuibde for Maig Ailbe dellgetar. lecht Fogartaig meic Subne. Lecht coic cét déc degdoene firithir lebor légthair; im Diarmait mac nDondchada dorochratar i mBréchmaig. Lecht Senaig. lecht Sechnasaig i nDruim Almaine aithrind; lecht Maele Dúin Dergaenig i fail choirthi meic Cairthind. Lecht Airt meic Cuind Cétchathaig ra Lagnib ra luaid chinaid. lecht Dáire. lecht Fothada. lecht Aeda meic Fidaig. Lecht Gomuir Oengusa issin chnucc i comair Charmuin lecht Fergail ferglonnaig meic Maeli Duin i nAlmain. Lecht Aeda meic Fergaile. lecht Colgan rachluinem. lecht Uchmaid ríg Lochlainne taeb ri táeb i Fid Chuilend. Lecht Aeda meic Ainmerech ac Cill Rannairech randgil; lecht Ebir. lecht Herimoin isind ráith oc Luachair Bairnig. Lecht Con Ruí. lecht Fergusa. lecht Con Culaind cruaid eubail lecht Becce meic Lethdergain. lecht Amairgin meic Eugain. Lecht Berngail de Chruthentúaith. lecht Feidlimid ba Rechtaid; lecht Ladraind. lecht Partholoin. ⁊ lecht Tuathail Tectmair. Lecht in trichait rígingen ar thrí milib mod n-ainmech. ba hí in chomrama Chloenferta dia mbaí in borama Laignech. Lechta tri mac Liphechair i Cnamros ba deilm digla. lecta trí mac nDíarmata i fothaig mulind meic Dimma. Da chath déc ro mebdatar for Huib Néill nert co ndruine iss é Enna Cendselach ro brissestar uile Cid mór libsi in lechtachsa do glonnaib Galian ngradbind; fil lim menbad emiltius a secht cobeis no n-airmind. Is dar timna in Duleman. is dar brethir Crist chaingnig do cech ríg do Gaedelaib dobeir ammus for Laignib. Uair is leo darochratar tri fichit rig de Mumain. tri choicait cóic mórfessir de slúag Lethi Cuind cubaid. Ní ármim acht rigdomna ⁊ ríg arna rigad;ł is Lagin ros marbsatar is mairg fors ndessid a ndígal. Secht cind cia nos faílsaindse ra ré mís ní maidfind. gluind Lagen ní innisfind cen secht tengtha cach óenchind Ní do dalb na thuscurnud inna leth cia ron selbsat; ní do phróis na do bocasaig úadib aneich na dernsat. Cóic fichit cét cindfetar i cath Ardgail nírb uathad; ac cosnam na fidchilli fuair Rogellach mac Fuatach Tend in tinól tarclamsat do grethlach Lis in Ruba do chath Maige Mucrama. do Smutgail Tigi Duma. Cóic mile do Dubgallaib ⁊ do chúain cech thíre; is Lagin ros marbsatar issin chath i mMaig Íle. Urbaid mór im Albanchaib i cath Roth nirbo chlethach: Dobarchu do Domnannchaib ro marb Domnall mac Echach. Aithbél ba búaid bantrochta mathair Ercoil ben Midgna; ro marb na deich Fomoraig issin traig ic Tuind Chlidna. Ra loisc na secht gelliti isin glind ic Sléib Eiblend; ro bris forsin dublongais forfémdetar fir Herend. Ra chonaig in ruadchallig ros báid for lár na Berba; ro saltair forin Luchthigern i ndorus Derci Ferna. Rucad cusna Cichloscthib iar n-argain tiri Siria; ro marb tri chét cethrachat de slúag Pentasilia. Ba hí búaid na mbanLagnech mathair Hercoil adfedem; i n-airechas for Gaedelaib .uii. mbliadna i rígu Herend Iar sain ros gab Dithorba mac Dimmain delbda in duine; darochair la Galianu i n-oenuch Arda Ruide. Nir ferr do mac Mugair don Rúad ro gab in ríge. is Lagin ros marbastar nirbo chualle i cind tíre. Cid Crimthand mac Lugada niron anacht ar Gnathail; diarbo athair a derbráthair diarbo senmathair a máthair. Gnathail ba de Laignechaib doringni mór de galgat; 's e tarlaic in oenurchur rias roemid cath Chind Febrat. Tress na samna slegderge aidche mairt i mMaig Rechet; rop imda cend cen cholaind ⁊ coland cen dechelt. Domnach i mmís mithemain ropdar lámderga Lagnig. linti fola fersatar ac graffaind Cilli Fabrig. Tromsluag na secht mórmíle i mMaig Ailbe ro sellad; tria fochond na hoenbreithe fó cia beith cerc i trebad. Na ríg is na hollomain bendacht De fora n-anmain; is mairg tír i torchratar it srotha fína fo thalmain. In fiallach ros marbsatar sain chan im Lifi lígda. is réil fora n-iartaige féth a fola 's a ndigla. Dá chath déc ra mebdatar dar muir sáer slicht nad choimsech; iss ed ón ros brissestar Labraid Longsech. Scéla Bresail Bregamain do Lagnib lathar foníal. is é ro gab ardríge o Dún Chermna co Muir Torrían. Do Bresal Brec bemmennach tuctha .x. mile ercał iar forbais for Saxanaib iar tollad Slebi Elpa Bágim báig for Laignechaib o thus domain co dered na fríth sluag de Gaedelaib bad mó ánlecht ł enech Na deccra na degbuada. na dúne trá na dindgna na epscoip na hairchinnig ⁊ na filid imda. Ní chluinem i n-oenchuiced eter thalmain is naemnem. callig immar naebBrigit ⁊ clerech immar Chaemgen. Is triar immar tri ingena Bladma bendachait Gaedil is commor immar Milidach ⁊ sruth immar in Toedin. Is fid immar FidMeirge ra cnes catha ⁊ comlaind is ess immar Ess nDuthaite ⁊ dún immar Dublind. Is tipra mar in nEchlascaig ⁊ fid immar Fid nGaible is lia mar Liic Tullida ⁊ mag immar Mag nAilbe. Is inad bad chomébind ra Les Loga meic Eithlend. is cell immar Thamlachtain ⁊ cathir immar Leithglend. Is cluain immar naemrelic Aeda Find feib adfeidem. inmain inad essergi i fil martra naem nHérend. Noe fichit crumthirech. cóic mili mórda ferta. ac M'Oedóc hua nDúnlainge atat a ferta. Broccan trúag in dinertach mór di dúanaib ro chertaig; ciarbo thúi nirbo thibri is e doringni in lectaig. L. 
