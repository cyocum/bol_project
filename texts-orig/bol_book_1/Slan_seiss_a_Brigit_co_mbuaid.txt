SLan seiss a Brigit co mbuaid for gruaid Lifi lir co tráig; is tu banflaith buidnib sluaig fil for clannaib Cathair Máir. Ba móu epert in cach ré airle Dé fri Herind uill. indiu cid latt Liphe líg. ropo thír caich ar n-uair. O doréccu Cuirrech caín assa tháeb na torc tír; dobeir macdath for cach meild in cor foceird for cach ríg. Ba rí Loegaire. co ler Ailill Áne adbol cor marid Currech cona lí ní mair nach rí ro boí for. Ni mair Labraid Longsech lán iar tundsem a thríchait cáem. i nDind Ríg ba hadba gnath. o thuc bráth do Chobthach Cael. Gabais Herind hua Luirc. Oengus Roirend réim co sairc. rolá flathi dara feirt Maistiu munbrecc Moga Airt. Ailend aurdairc álaind fál fuis. fail mór flathi foa cnius . ba mó foscnad tan atchess Crimthan Coscrach ina crius. Gáir a ínaig iar cech mbuaid. im chúail claideb cumtaig drend bríg a fían fri indna ngorm. gloim a corn for cétaib cend. Gles a hindeón comdad cúar. clúas a duan do thengthaib bard; bruth a fer fri comlund nglan. cruth a ban fri óenach n-ard. A hól meda for cech mbruig. a graig allmar ilar tuath; a seinm rond do rígaib fer fo duilnib sleg cóicrind cruach. A ceóil binni in cach thrath. a fínbárc for tondgur fland; a fross argait orddain máir. a tuirc óir a tírib Gall. Co muir nAlban amal chair raith a orddan la cech ríg. ru fer amaill im cech cain. Alend alaind cona bríg. Bressal ba rí for Eilgg. Fiachra Fobrecc fein co ngairg. Fergus Fairgge. Find mac Roith carsat boith i nAlind aird. Adrad lithu ni fiu clúas solud na sén siabras bás. is bréc uile iarna thur indid Alend is dún fás. Foglass a ngein tibes duit a maigreid ł tuaith cricha Cuirc. di cech lín ro n-alt a húair doringne luaith Liphi Luirc. Currech Lifi lir co hor. Currech Sétnai síth co ler. is mor ríg fris rala cor. Currech Corpri Nio Fer. Cathair Már ba forgu delb. reraig Herind ilar ndolb. ce chutgáre oca ráith ro scáich a ngal ilar fodb. Fiachna Fomnae Bresal ran. rerid sál co snigib sleg. trichait ruirech réin cu cor gabsat tír im Themair Breg. Benna Iuchna álaind port imma ndessid ilar fert. fega latt i nAlmain aird adba Thaidg meic Nuadat Necht. Fodbae Feradaig fo mind. immu nd-aigtís buidne bend. a barr breglass a brat líg is mór ríg rala dar cend. Dunlang Fornacta ba fíal. flaith fri Niall ro chathu cloí ce adfeissed scel do neoch. ni hé in bith ceta boi. Brigaiss Illand im thuaith tríchait catha fri cech ríg; hua Ennai. ald fri nath. nibu sluag cen rian ríg. Ba rí Ailill ernad rath. resi ndressed cath crodond cruaid. Cormac mac Corpri. Colmán Mór Brandub barc i mbatar sluaig. Ba slicht flatha Faelan find. Fiannamail fri forbud fland. Bran mac Conaill co llín glond ba si in tond dar cach n-ald. A Brigit 's a tír atchiu. is cach a úair immudrí ro gab do chlú fora chlú ind ríg is tu fordatá Tathut bithlaith lasin Ríg cen a tír i fail do rúaim. a ue Bresail meic Déin. i slan seiss a Brigit co mbuaid. S. 
