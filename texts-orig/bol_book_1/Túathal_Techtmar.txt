  Luid Feidilmid Rechtaid o Themair do sáerchuaird for Laigniu. Aidliss do chelebrad de Fiachraig Cassan boí for gairi oca. Ba  haitiside dano da athairsium .i. do Thúathul Techtmar. Iss ed  atbert Fiachra Cassan friss. Niba samlaidsin ám téiged t'athair  .i. Tuathal Techtmar. Cinnas ám a mmo sruith téigedsaide ol    Feidilmid. Is and asbert Fiachra Cassan. Ro boísium imnedach  i tossuch a bethad ám ol Fiachra Cassan. Is é a óenur forácbad  da chenéol i nHerind ar ro díbdáit uili cland Ugaine Máir la  athechthúathaib Herend iar n-écaib Fiachach Findfalaid .i. athair  Tuathail Techtmair. & ro gabsat athechthuatha Herend flathemnas    Temrach. Rom bert im a mathair intí Tuathal chucumsa. ar ba cara da athair missi ⁊ ba tarissi dó beith form foesam. acus  dano ba meisi ba toesech na tri coícat amus batar oc Ellim mac  Conrach fri dilgend saerchland Herend na tócbaitis cend ⁊ na   ergitis na cend. ra churiusa dano Tuathal eterna ł amsaib ⁊ ba     Tuathal Amus atberthea friss. do dichlith a cheneoil. Luid iarum in gilla lathi óen and co dorus na Temrach. & bai Ellim in rí ac  ól in tansain. & atbert Tuathal frisna dorseori dola da innisin  don ríg a bith is dorus ⁊ íttu fair. Ra innisetar na dorsaide sain.  Iss ed asbert Ellim nach leicfithea istech é. ⁊ na bertha deog immach    dó. Ra innisetar na dorsaide sain do Thuathul. Tan atchuala Tuathal sain. iss ed atbert. Nira dligiusa ar se diultud frim i   Temraich. Uair baile athar ⁊ senathar damsa Temair. Ra innisetar  na dorsaide sain do Ellim. Iss ed atbert Ellim ni demin lim  combad fír dó ⁊ ni fordergfaither fair i Temraig. Tanic tra    iar sain dom insaigidsea. ⁊ ra innis dam in dímíad tucad dó & ba olc limsa sain. & tucussa deichelt ríg dó. & ra radius friss dola  taris d'iarraid sochraite do chosnom rige nHerend. & cia fogabad  cenco fagbad ra beindse ara chind ar brú mara mo trí choicait   amus ⁊ mo brathair fein cona tri coícdaib amus batar aiceside ac    Eochaig Anchend béos. batar acisede ri dílgend na saerchland. Imthigid iarum Tuathal fon córgudsin ⁊ cech ní ranic a les leis.  I cind amsire iar tain fácbaimse Ellim ⁊ ticim d'indsaigid Echach    Ánchind. & berimse limm Findmál mo bráthair ⁊ a thrí choícait  malle riss. Co rancamar Rind Rámand. & nirbo chian dún inn úair    thanic Tuathal chucund na longaib & ra fersamni fálti friss. &  ra rígsamni é & tancamar leiss secht cétaib laech co Temraig. amp  ra fuacramar cath for Ellim mac Conrach. & ó 'tchonnaircside in  sluag comaithech. tánic immach co Achaill. & ro ferad cath crúaid  comnart eturrund cid ed ra memaid for Ellim Aigle ⁊ ra cuired ár     a muntire. Terna Dairbre mac Lulaig arna lott co Druimm nDairbrech .i. do Ligmunib dó. & is uad ainmnigther Druim  nDairbrech
