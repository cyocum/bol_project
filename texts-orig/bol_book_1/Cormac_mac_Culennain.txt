Iarfaiged nech acaib dam. cid dia tá in t-ibar ingnad; cade fáth a ráda riss. ós chách Ibar macc nAngciss. Cá fid in crand glan gúr. ma ndernad in mírún. ca facsi a carddes sund sel. na macc nAncis o n-anmnigther. Clúain ro gabad oc Ailill sund. dá echaib ina ferund. o Dún Chlari co Dún nGair. ó Áni co Dún Ochair. Olc lasin áes sídi seng. tiachtain forro ina ferand; mildís in fér cach samna. noco scél can chomarda. Luid Ailill d'fari ind feóir áin. ⁊ Ferchess mac Commáin. co faccatar arin maig. tri bai ⁊ triar na ndegaid; Atat sund fir na fogla ar Ailill can mórdogra; ben is da fer can dolma ⁊ tri bae maelodra. Atát oc indred ind feóir. is car n-ithi dar n-amdeóin; ac cantain cheóil sídi chain. fris coteltais sil Adaim. Ma chanait ceóil sídi sáim. ar Ferches mac Commáin. na beram céim secha sain. cor legam ceir nar cluasaib. Ni chúalatar in ceol cain. o thucsat ceir na cluasaib. co facca cach a chéili. rapa phrapp in chomeirgi. Daratsatar rind fri rind. Eogabul ⁊ Ailill darochair Eogabul de. ⁊ ro trascrad Áne. Dolluid co Áne Ailill. ros traig ⁊ ros tairind. is dachúaid ina gnáis ar sain. ní ar áis acht ar éicin. Darat Áni scéin d'Ailill nocor immarbrécc ( ) tall a chlúais deiss da chind chromm. de ros len Ailill Olomm.ł Ra fergaiged Ailill de. ra sáid a sleig i nÁne. ní thard cháttaid di ar sain. co fargaib hí can anmain. Cid Ferchess ni dechas úad. o ragab a arm d'imlúad. cer echt i ndegaid madma. can chrecht is can chha. Luid Fer Hí sin tech sídi. i mbátar a chomdíni. roptar imda gári gol im Áne is im Eógabol. Luid in marcsluag sídi immach im thráth ergi arnabarach. loscset Dún Cláre is Dun Crott tucsat fo thenid etrocht. Tiagam co Dún Ochair Mág. cach ra cheili ca imrád marbam Ailill ina thaig. is ingen Chuind Chetchathaig. Ni dlegam ingen Chuind chain. ar Fer Fí mac Eogabail; can baegul acht co mblaid. dígélat m'oenur m'athair. Dolluid Fer Fí siar iar sain ⁊ Aeblean a brathair ro ernnisat gním can geiss. delbsat Ibar mac nAngciss. Is and ro delbsat in crand. ac Ess Máge na mórchland doriact chuci triar ros car. Mac Con is Cian is Eogan. In crand eter chrín is úr. ro gab Mac Con cen mírún; ro gab Cían tall ó sil. a chamm ⁊ a dirioch. Nocoro lugu in rand aile. ro gab Eogan andsaide a mbai de os talmain tair. ⁊ a mbaí fo thalmain. Rop iat angcissi na fer. dáig ba fini oenmáthar. no geibed cach duini dron. in crand uili a oenor. Gebat breith far n-athar úaib. atbert Mac Con claidebrúaid. cid dúib cid dam dobera. ní acer a esbada. Ruc Ailill breith cer om. ba mór a fích oc Mac Con; in t-ibar do Eogan dorat. ⁊ Mac Con do dermat. Ra focair Mac Con ar sain. cath for Ailill na dígail; nocor fuirged i fat. coro cuired cath Chind Febrat. Is and ra gonad Mac Con. cor baccach riam mór in mod; docer la Cairpre co lí Da Nera druth Darini. Trít ra cuired in cath cruaid. Maigi Muccrama mongruaid; dia máirt rapo lathi and. ar thuitset mathi Herend. Trít darochair Art mac Cuind. ropa rí ar Herind adluind; darochratar ra hella sect meic áilli Ailella. Trít ra gonad Lug Lág. doringni in n-engnam ndana. ro marbad Art mac Cuind chain. is Bénni Britt a Bretnaib. Trít docer Mac Con co ngráin. ⁊ Ferches mac Commáin. aroen is Sadb ingen Chuind; do neim inn ibair aluind. Ni crand acht taidbsiu sidi. ní marat a chomdíni. ni fid cailli thall a chorp. acht olletig is amtrocht. Rapa díti tri chet láech. foscod in craind ba gnim gaeth ropad lór do thaig thuraid. ba dín ar cach ndíanphudair. Atá i ndíchilt fo diamair. ac sidib co saebriaglaib. ni fagaib act truag fo chet is fagail buan is bithbét. Attrochratar tess is tuaid do neim inn ibair armruaid; do ruirig tiar is tair. is duilig a iarfaigid. Iar. 
