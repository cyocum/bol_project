 GUidim Comdid cumachtach comsid Cille Rannairechł rob é dígal Chummascaig guin Aeda meic Ainmirech Guin Aeda meic Ainmerech atá duib i tairngire; rí in talman do thurchairthi is adbal ind anbthine. Tri catha meic ardEchthach cu Aed inna urnaide. ticfa uair na dergmaitne is bud crúaid in comraicthe. Guin Aeda iar nguin Chummascaig dagentar mar ármimse; sé míli mar maidimse scél firi radimse. Bud garb gleo na cétaine do Themraig na torcraide. niba suail in lechtlaige bias re rígaib Lorcmaige. Betit mnaa cana muntera betit fir i fuledaib betit meic for merugud du sceol meic meic Muredaig. Bud cotach bud comfossad ce beit catha comdine bud cumthach bud comraichne ra hUltaib inn erslébe. Is í seo mo chomairle do mac Echach anbthenach; na bíd in rí robladach. im síd ra mac Ainmerech. Is ímo chomairle mairg nech doní dormaine; mairg faemas a anfine mairg móras a mogduine. Dar Scadarc re sciathbudin doria mac meic Muridaig; dar Muntech dar Munigin dar Dámne co ndubfedaib. Dar Étur dar Ardchaillid doria forgla ar tinoilni. dar Ard mBresta mbladaíbi dar sess Slane sribúaine Dar Fé cusna fidlessaib dar romag re roslagaib; doria rena rodirmaib bud comraicthe comuabair. Beit fir ina faenligi. re mac Echach erbadaig. snigfid fuil dar fidrengaib suidfit brain for bernadaib. Atchiu goo gergorma osa slúag co llinmuire. atchiu adbar ármaige os rennaib a rigruide. Atchiu chath can chuntabairt. atchiu in Badb ca thairngire. atchiu adbar irgaile ac sluag Berba barrglaine. Atchiu maidm ar mórsluagaib. noco lem nach duanmebair. atchiu bróen dar sárslegaib atchiu Aed i n-úarilaid. Atchiu ár ar Eoganchaib. atchiu lén ar aignechaib atchiu Leth Cuind comchubaid do thuttim re Laignechaib. Atchiu ár i n-óenbaile ar Leth Cuind in chomlongaid atchiu chlaind Neill níamchoraig is a n-aigthe i n-oenchonair. Atchiu mana morchatha for Leth Cuind co comramaib. atchiu degríg ndegLagen do dreim dara n-ormanaib. Cretim Ísu n-archanglech in Rure ca rubimse; Rí nime ní chelimse is é in Comdiu gudimse. G. 
