 CRimthan clothrí cóicid Herend Hechtair Elgga. drumne d'ór milib molta bruidni berga. Briathar fíren hua Bresail Beolaig meic Fiachach; in bár far brunnib mBrég mbrathach in scál scíathach In scél scaílit baird baidg Banba fán mbith mbrígach; in bres bethrach in bréo bagach in gleo gnímach. In gnuis alaind ás Lagnechaib Lifi lergmóir. in fíal fortail ar cech fintóir in slíab dergóir In doss dítnes dronga Domnand don chlár chathbath; in maidm for Midi múaid mifrech in naidm nathrach. In nert n-antrend na cáemnacair clód na costod cruaid a descol Crimthan co mbúaid is co coscor. Cath na Samaíre ar samain is é ros fossaig da tuc in maidm ac Raith Bresail ar Maig Mossaid Mac Ennai Chendselaig comláin cond fond fine ba ssil Síuir dar glun a graige sech Dún Sige. Cosnamaid Herend uile echtach Áne. á 'tchess midach Maige Fíne sech Ess Máge. Morfind Mesnech ⁊ Masten ⁊ Mugna; meraid co bráth na nderna ac Áth Mac Lugna. Lagin im Chrimthand mac Ennae nertait calmai acht munter nimi ma nDúlem nimthá samla. Is é Crimthand chinnes ar cách co fáth fuilech is e oenfer is ferr do síl Gaedel nguinech. Is é Crimthann cinnes ar cách cétaib ruathar ro chraid crícha clemna a brathar Medba Cruachan. Is é ro chreiti do Phatraic cen dúr ndligid; ros gab d'anmcharait cháid chredail oc Ráith Bilig. In bennachtu dorat noco n-urchrand ar ł Meill co llí ar mullach Da Thí is for Crimthand. C. Dubthach missi mac do Lugaid laidech lantrait; mé ruc in mbreith eter Loegaire ⁊ Patraic. Me ros faisit is ros forgaill fath cen dibdud. me ruc innechad na sargud dó ⁊ dilgud. Lemsa cetna baclas dirthach is cros chloche iss é mo thimthach ro baí im Chrimthan i cath Oche. Mo lúrech iairn mo scíath uma mo chnes mo charat baroccalt féin fer na n-airech iss ed ron anacht. Dursan flaith fíal forsa roemid réim atconnarc. Ailill Molt intí fars n-immart ba rí Connacht. Secht cét déc cen esbaid n-oenfir ní ran roengó; ro marb Crimthand i cath Oche sin sin oenló. Cethri bliadna resin cathsin cen nach tusled. ro thairngert Patraic do Chrimthand is e ros brisfed. Do briss Énna da primchath déc daltis fuli; ar Uíb Néill ba gairm can chaire a mmaidm uli. Do bris Crimthand cethri catha fa dó delbaim; iar feiss ri Meill n-imgil n-imgrind ingin Ernbraind. Adlaic damsa ech mall mongach> nach saig siliud; ar domthalla inalli rom chlanna is rom chiniud. Co raib fóm co deired domain dúas mo dúane corop ech bas talam tíre alad úane. Fuil tri fudbu ara sethnaig trethnaig tolgmaill. Torchair ni tondmaeth ris tomtim Formael Fordruim A erbull oc Banna brectrúaid ra hald n-airdde; tend a chrechmuirn a chend a crechmuirn na fairge. Fintar lib lethet na criche forsa ngébam. o Glais in Ascail ris ndalam co Maig Sergam. Secha sair na saig Meisnech co muir milach as fodess. i tress treolla co hEs nDimma. And atbert Da Thí mac Crimthaind in fond forais. undseo co lluath dotbia in tuath ra togais. Noí ngrad nimi ⁊ in dechmad grád talman tilchaig. is iat dilsi lúagi lemmthair duani Crimthain. C. Milliud Mide mórad Lagen léim dar Lulchach ni thanic rí bad chommaith i crí ri Crimthan., 
