 CId dia ta Aided Cheltchair meic Uthechair. Ni handsa. Fer  amra ro buí de Ultaib .i. Blai Briuga. Secht n-airgeda leis. Secht fichit bo cecha argi. ⁊ seisrech cecha hargi. Tech n-oíged. ferand leis. Ba geiss do dano ben for damrud dochum  a thaigi cen feiss dosom lee meni beth a fer na farrad. Dolluid dī Bríg Brethach ben Cheltchair for oigidecht dochum a thaigi.  Ni maith a ndoronais a ben ar Blai Briuga. Is geiss damsa do thuidecht chucum amal tancais. Is fer truag ar in ben loittes a.  gessi féin. Is fir dano ar se. Foid lee in n-aidchisin. Adfiadar do Cheltchar. Dolluidside d'iarraid a mna. Luid Blai Briuga co mbai eter Chonchobor ⁊ Choin Culaind. Bátar oc imbirt fidchilli  desciurd o Emuin Macha. Luid dano Celtchar mac Uthechair  co mbui i comfocus do. ro baí bruinne ind fir darsin fidchill. no clannaCeltchar in lúin ind co mbui triana druim iar ndul in gai triit. co ndechaid banna da fuil co mbuí forsin fithchill. Amein a Chu Chulaind ar Conchobor. Amein dano a Chonchobuir  for Cu Chulaind. Ra tomsed on banda ille ⁊ inund. dus cia dib  diarbo foicsiu. Faicsiu in banna dano do Chonchobur. Siade cosin digail deirb. Atbath tra Blai Briuga. Atrulla Celtchar co mbui isna Deisib Muman tess.
Is olc so a Chonchobuir ar Ulaid. Is tuitim deisi and so. Ropo  lor in fer marb diar n-esbuid. Ticed Celtchar dia thír. Ticed  dano ar Conchobor. ⁊ eirged a mac fora chend. ⁊ teiged i conimairge fris. Ni geibthe dano  cin ind athar forin mac. ɫ cin in meic forsind athair. Luidside dī di gairm Cheltchair co mboí thess. 
 Cid dia tudchad ar Celtchar. Meise ar in gilla. ro cumrigset, tar do geissu ⁊ i commairge frit. Fir or se. Is seim in muin  doberat Ulaid ummumsa techt for muin mo meic. Bid Seim a ainm ⁊ ainm a cheneoil ar in drui. Ansu a gilla or se. ⁊ ragatsa. Dogníther ón. Is de ata Semuine na nDési. 
Is í tra eraicc conattecht im Blai Briugaid na tri fochaide ata  andsom ticfad la Ultu na remes do dingbail díb. Dolluid dī Conganchnes mac Dedad do digail a brathar for Ultu .i. Cu Ruí mac Daire meic Dedad. Ro fasaigestar Ulto co mmor. Ni ngeibtis gai. ɫ chlaidib. acht no scendis ass amal de chongnu.   Dingaib din in fochaidseo a Cheltchair ar Conchobor. Maith ám ar Celtchar
Luid dia acallaim in Chonganchnis laa and co tarat breic imme. Cor gell a ingin do .i. Niab ingen in Cheltchair ⁊ praind ceit dia tairiuc cecha nona. Co tarat in ben breic imme co n-erbairt  frie in n-innas no mairbfithe .i. bera iairn it eat derga tria mo luirgnib ⁊ im bonnab ‖ 
