 BAÍ goba amra i nUltaib .i. Eccet Salach goba a ainm. Ainm   n-aill do Echen. suí cech admait. conna rabi riam ɫ iarum goba bad ferr. Rucad iarum mac dó. Amairgen a ainm. Ro buí iarum in macsin i mmacrai cethéora mbliadna déc. cen labrad. Ro ás a. brú iarum combo méit adbul teig móir. ⁊ ba feithech glasremor in brúsin. ⁊ a smucli asa sróin inna beolu. Ba dub a   chroccend. Batir gela a fiacla. Ba glasbán a aged. Amal da urbuinne builg goband a lurgne ⁊ a sliastai. Batir laebladracha a thraigid. Batir adbolmóra a adbronna. Batir ardda imchiana a da ngruad. Batir domna dubderga a dí súil. Ba lebormailgech  anúas. Ba garb drestaide a folt. ba mellach cnámach carrgarb  a druim. Nibó cáemduine samlaid. Dia follaigthe cu ciana inna suidiu cen foglanad doacmaised a múrtraide dó cotice a di leiss. Batír é a sercla gruth bruithe. mór luatha. mera derga.  caera glassa. diasa loscthi. gais chrema. cnoi caecha a mbith for clár oca oca airfitiud. 
Dofoíd iarum Athirne a gilla .i. Greth a ainm co Ecet Salach do chor béla i tenid. Co n-acca Greth in n-arracht ndóer ndochraid ísin ara chind for lar in tige. Danéci co anmín. atrágestar Greth. Buí ingen Ecit i cathair cumtachtai ⁊ tlacht derscaigthe impe  issin tig. ⁊ sí a hoínur oc comét in tige. ⁊ in mac na fail. Co cualatae  ní in mac fri gilla nAthirni. In n-ith Greth gruth ol se fo thrí. Niro recart Greth. ⁊ atrágestar co mmór. Asbert im frisseom arisi. Grínmuine gránmuine gais chrema. cuae uinn. ubla greti. gruth. in n-ith Greth gruth.
 Atnaig Greth dó assin tig. conid corastar dar droichtiu ind  liss. isin cechair. Luidi iar sin co rranic Athirne. Atchonnarcais ócu ol Athirne olc féth fil fort. Deithbir dam ol Greth . Mac cetheora mbliadan naro labrastar riam dom acallaim indiu. ⁊ fotfuicfeso in macsin cen grád mani dibdaither. Cid asrubairt frit ol Athirne. Ni handsa ol Greth. In n-ith Greth. ⁊c. Imchomairc   Athirne cindas both isind liss. Adfét dó in gilla uile amal luide Greth assind liss.
 Tanic Ecet fo chetoir. Asbert a ingen fris. Ro labrastar Amargen indiu ol si fri gilla nAthirni dodechaid sund do denam bela lais. Cid asbert friss. In n-ith Greth gruth. ⁊c. Bid ed  bias de ol Ecet. Ticfa Athirne do marbad in meic arna ragba  fair. ar biaid mór sóis ocun mac ro rádi in sein.
Dotet ind ingen iarum cosin mac lé assind liss dond airgi buí oc Sliab Mis tess. Dogní Ecet deilb in meicc di chriaid ⁊ suidigis fo láim chlí dó etir ⁊ a builg. ⁊ dobert dagthimthach imbi. ⁊ suidigis  inna liugu amal bid ina chotlud no beth.
 Tic Athirne iar sin ⁊ a gilla Greth. Co n-accatar in mac inna thálgud. Dognith a mbieil leo. ⁊ batar ro maith ⁊ adacht for  samthaig. Dambert Athirne imma chend na ‖ delba ucut amal bed in mac beth and. ⁊ atnaig do for teiched ⁊ eigther  impu.
Lotar in tsluaig ina ndiaid. Tecmalla Aithirne a folad ⁊ a inmass issin less. ⁊ gabtha fair a les. Tecait Ulaid gleithir eturru.  Doberar .uii. cumala ⁊ log a einig dó ⁊ dognither cora eturru. ⁊ gaibid Athirne in mac for altram .i. Amorgen ⁊ legais suithe filidechta  laiss. Conid iarum ro laig senordacht for Athirne ⁊ ro gab Amorgen ardollomnacht Ulad.
