 ATHIRNE Ailgessach mac Ferchertne. is e is doichlechu ro  boi i nHerind. Dochoid co Mider Brí Léith co tuc corra diultada ⁊ doichle úad fora thech .i. ar dibe ⁊ ar dochill. Arna  taidled fer do feraib Herend a thechsom do aigidecht ɫ foigde. Na tair. na tair ar in chetchorr. Eirgg ass ol a setig. Sech thech sech thech ar in tres chorr. Cach fer do feraib Herend ataciched  ni gebed fria chomlund a llaasin. Nocho doid a. saith riam bale  i nfacced duine. Luidseom dano ⁊ mucc urgnaide leis ⁊ paitt meda co n-essad a saith a oinur. ⁊ ro chertaigestar ara belaib ‖  in muicc ⁊ in paitt meda. Co n-acca in fer chuice. Dogenta th'oínur ar se la tadall na mmuicce ⁊ na paitte uad. Cia th'ainmseo ar Athirni. Nocon erdairc ón ar se .i. Sethor. Ethor. Othor. Sele.  Dele. Dreng Gerce. Mec Gerce. Ger Gér. Dír Dír iss ed mo ainmse. Ni thanic in mucc. ⁊ forfemmid inn air do chuibdigud. Dóig combad ó Dia thísta do breith na mmucce. ar nírbo anfélisium ond uairsin.
