Derb Forgaill ingen ríg Lochlainne ro charastar Coin Culaind  ara urscelaib. Dolluid anair i rricht da géise ⁊ a hinailt co mbátar for Loch Cuan ⁊ rond óir eturru. Amal ro boí dano Cu Chulaind ⁊ Lugaid a dalta .i. mac na Tri Find Emna laa and la toíb ind locha co n-accatar na heonu. Dibairg na heonu or  Lugaid. Dolleici Cu Chulaind cloich forru co ndechaid etera hasna  co mboí ina broind. Bátar da deilb duine issin tracht fo chetóir. olc robá rim ar ind ingen. ⁊ is tú doroacht. Is fír ar Cu Chulaind. Ro súgi iarum a tóeb na ingine in cloich co mbuí ina beolu cosin loim chró roboí impe. Is dot insaigid tánacsa tra or si. Nathó  a ingen or se. In tóeb ro súgiusa or se ní chomraiciubsa riss.  Dombéraso dano do neoch bas maith let. Is maith limsa ém or se dul duitsiu cosin mac as soíriu fil i nHerind .i. Lugaid Riab nDerg. Maith lim or si acht conot accur do grés. Luid iarum co Lugaid co rruc claind dó.
 Laa and dī i nderiud gemrid. snecta mór and. Doniat na  fir corthe mór don tsnechtu. Lotar na mna forna corthe. Ba he a tuscurnud. Tabram ar mún isin coirthe dús cia as sia ragas ind. In ben o ría triit is í as ferr congaib úan. Ni roacht dī uadib. Congairther Derb Forgaill uadib. Nirbo áill lea or nirbo  baeth. Téit arai forsin corthe ro selaig uade co talam. Dia  fessatar trá ind fir so nícon grádaigfider i fail na oínmná. Gatair a súile assa cind. ⁊ a sróna ⁊ a da n-ó ⁊ a trilis. Niba soaccobraite ón. Dognither a pianad amlaidsin. ⁊ berair iar tain da tig. Batar  ind fir is tilaig i ndáil os Emain. Is ingnad lem a Lugaid ar Cu Chulaind snechta for taig Derb Forgaill. Is i n-écaib atási dī ar  Lugaid. Tiagait for comluath dochum in taige. Amal rochualasi ón dunaid a tech furri. Oslaic ar Cu Chulaind. Caín bláth forro scarsam or si. Is and asbert.
Celebraid Cu Chulaind dam domriacht om íathaib iúil ⁊ Lugaid luth la beirt. dia tartus seirc náchim chiúil. ‖ Isim éicen dul i cían. ní fo fechta nodam ét scarad friu bid dál éicne menim thistais écne éc. La Coin Culaind la Lugaid. risnarom úath na hómon. menbad athber co n-athlech nibad aithrech ar comol. Comul scartha fri Riab nDerg. is delg i cridi cró cnis. Cu Chulaind do bith i n-ingnais. dirsan menbad leca lis. Menbad leca lis Lugdach lasa rumnad cach nderba; ba romoch ar n-étarba fri mac na Tri Find Emna. Nach accimse Coin Culaind domringne dérach dubach. díthre mo thúath truag amar ⁊ scarad fri Lugaid. Nim rumartsa mo fianchara. Cu Chulaind caraid buafad. baí dam ceile soer subaid Lugaid mac Clothrand Cruachan. Buaid gaile buaid clis ria cách do Choin Culaind cruth rod n-aí. buaid ngaiscid do Lugaid lúath buaid mo chrotha sech cech mnaí. Cach buaid dimbúaid iar tain cipia frisa ferthar tnú; cach indbass bid indles n-úag cach trén bid truag ɫ bid trú. Sirechtach dál in bith cé. ni sét fris nem nech dogní; torbais dál báis sech cech ndúis gnúis chaín cid alaind a lí. Nimda genair cridi crúaid dobeir táeb fri ailethúaith. ara mence soas gné a gnuis ri úair ndochraite. In tan imreidmis Emain a Temair nírbo drochband. Cu Chulaind and ba subaid ⁊ Lugaid mac Clothrand. Cu Chulaind dam d'acallaim co ngnímaib danaib Dubthaig. iss ed ba slán lam chride ⁊ lige la Lugaid. Ro scarsam friar n-amalla oca mbimmís fri cach sel bés no comairsem nach tai ro delbad dam dul ar cel. C. 
 Iss ed atberatsom ní baí a hanim intisi in tan tancatarsom  is tech innund. Asberat dano ba marb Lugaid a chetoir oca descin . Luid im Cu Chulaind isa tech cosna mná co tarat a tech forthu conna tudchid fer na ben i mbethaid assin tigsin .i. dona tri coicdaib rigan. acht ros marb uile. Is and asbert Cu Chulaind.
Derb Forgaill bruinne gel bán domriacht dar srotha sál. ba rath carat ro dam fír. ingen rig de Lochlaind lán. Oro boí eter da fert. dogní mert mo chride cró. gnúis Derb Forgaill fo licce leirg. Lugaid Riab nDerg dirsan dó. Ba hallud mór do Lugaid boí fora chrannaib glee. coíca cetguine cen dáil la hannud cach ree. Derb Forgail clú co n-áne co ngenus ⁊ féle. noco rala cor n-uabair gnuis dar gualaind a ceile. Tri coicait ban i nEmain is me doruid a n-orgain; cia fogelmais ríg na túath ba luag dóib Derb Forgaill. 
 Derb .i. Dér ingen Forgaill rig Lochlainne. Rolad a fert ⁊ a  llia la Coin Culaind.
