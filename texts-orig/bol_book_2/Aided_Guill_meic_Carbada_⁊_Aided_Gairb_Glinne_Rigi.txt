 GEssa ⁊ ilberta bítis for Coin Culaind for clothmaccaem  Croebruade. for mac sethar Conchobuir for lígbratanach Line for buageltach mBreg. Batar íat a geisi. A slonniud do óenlaech. traig fordail di chonair ria comlund oenfir. Comlund  do opa do oenfir. Techt i ndáil cen airiasacht. techt ra oenlaech  dochum dala. Feiss eter mná cen firu ocaib. geiss dó commaid la mnai. geiss dó grian d'ergi fair i nEmain Macha acht combad é atressed rempe.
Fecht n-oen atraacht i nEmain i tus laí ria ngréin. Atbert fria  araid carpait. Maith a mo phopa Laeg ar Cu Chulaind. fetar  na fil it menmain ar Laeg. Cid son ar Cu Chulaind. na eich do gabail ⁊ in carpat do innell. ed em ar Cu Chulaind. ar iss ed ar Laeg ni toil dot gasciud iss indilti in carpat. is gabtha ind echrad. Tair dī dit charpat. Atraaacht Cu Chulaind. Cid leth  na mochaergi ar Conchobor. Cian uad a mo phopa chaem Conchobuir ona lud do chur chuardda im Murthemniu. ⁊ is digraiss  lend techt indiu. Nadba cian ind aurnaide duit a meic ar Conchobor. ar is mitharba lend cach main ⁊ cach maith it ingnais.
Luid Cu Chulaind dia charput iar tain. Tarblaing na charput  chobsaid chomerma. Saigis Láeg brot forin n-echraid. Snedis  slaitt i cend seta ⁊ imthechta. Rancatar rempu co Athis Murthemni. Maith a Laeg ar Cu Chulaind is oebind in dindgnasa. Deithbir son ar Laeg. daig is gle muir o sund. ⁊ ro raid na briathra. ⁊ dorone laid 
Oebind sund amne. i fich Maige Murthemne eter tír ⁊ Muir Mend. tarpig torthig trebardrend Mani anam sund amne. i foir Maige Murthemne. ‖ is diar ngessib cen ail techt cen chomlund co hEmain. Ni faccasa tiactain duit. a hEmain erctha carpait. do dula for cula di. cen chomram doridisi. Arai anmait sunda tra. a Laeg a meic Riangabra; co mbermais lind líth co ngail. comram croda co hEmain. Ni fubai dam a laech laind. olda duitsiu a Chulaind; ni fuil mo thoisc armotha. acht airm nodot faccursa. Is airesin fáth co ngail. sinsit m' eich for Cruachanmaig; doriacht .l. cend lem de. Emain im chenn iarnaide. Is iarom sain fath cen gaí. ba maith in comlund oenlaí; tucais cen mebail cét ngus co hEmain mor d'oebinnius. Oe. 
Maith a Laeg fodail in n-echraid ⁊ discuir in carpat ar bith contulind mo laem cotulta. Uair is dom gessib techt co hEmain   cen chomlund. Scuris Laeg in carpat ⁊ tascrais ind echraid. Ocus dérgis fortgemne in carpait foa. ⁊ dobert fuan corcra cortharach taris ⁊ cendadart clúmdaide fo chind. ⁊ tul.is Cu Chulaind a laem cotulta. Bai Laeg ic foraire ⁊ ic forcomét do.
Níba cían dó ic forcomet mara ⁊ tíri co n-acca in curach n-adbal   no bruinned dochum tíre. Metithir óen na primsliab in chorr thuisech din churuchsin. ⁊ ba haidbliu leis. in chorr aile. Adbliu leis co mmór oldás gesca ralach rodírge os fult fidbaide in laech-
 seiss for braine in churaig. Da rámma do iurn aithlegtha i ndib  lamaib dó ic tescad in mara immi sain chan. No rannad bledmila  in mara immi do bressaib na ruadrama súas i n-ardda clethi. co tuittitis i frithdruing na conaire cetna a dochum co mbítis ar medon in churaig. Co tibedsom a mangfáitbiud gaire for aird impu. co ndigsed tresess cona nirt nonbair dar ginchráes dó. Comtar écnaig  a thruim ⁊ a glainene for ettegail dar commur a chraes ⁊ a bráget.  Samla beolo fidchuaich indara súil dó fria chind dianechtair. acht mod ma 'dresed corr in tsúil anaill do ind a grúade. Samalta comchubrech daim amríata cech finna sescnidi imluathi acarb sinis  tria fortrennaib a chrúadchind fri fonascad ngaíthe. Baí dano Láeg coa thuarascbail ⁊ tairderc for aird. ⁊ dorone in laed. 
Atchiu churach dar Muir Mend. ascnas i n-iathaib Herend; adbal lim airdde ind ethair. darin fairgge forlethain. Oenláech fil na sudi and. mó do ócaib Gaedel is Gall; fothesc in fairgge 'male. uad súas co niulu nime. Oensúil ina chiund céim ngle. meit fri coire colpthaige; in tsúil aile aidble glond. ni ró corr asa chlocond. Sciath aca ar lár a ethair cona thugi dublethair; fo tailfed dag ni gó dam. cethri drond dechenbar. Claideb mór dia leith deis. tricha traiged no tomaiss; mairg dia tibre a buille. tráth doficfa a laechluinde. Eirgem suas facbam in mag. a Chu Chulaind na comram; nacharthair in laech lond. dáig nad cossid a chomlond. Atbiur fom scíath scenbda tra. A Laeg a meic Riangabra; nach fuiciub in mag met glond. co fesser in me a chomlond. ‖ Dia mbetis Ulaid malle. immut a meic Dechtire; dosberad fo thaidbsin troch. in laech atchiu sin churoch. A. 
Maith a Loeg insaig in laech n-ucut na n-iarfaig moa chrích  ⁊ moa genelach ⁊ a ainm ⁊ a atharthír ⁊ cia dú consaige. Luid dano a dochum ⁊ tarrasair forin phurt cind chomair dó. Can  lod a mórlaech ar Laeg. ni labair dano fri sin co Láeg. Can lod a laech móir fil isin churuch ar Laeg. Niro labair beus. Atbert  Laeg in tress fecht. Can lod a laech móir. cia th'ainm ⁊ t'atharthir. c'airet imrecaim do set. Dogénsa mo slonnniud duit ar atchiu is delb arad fort. ⁊ menbad sin nithó. Dena dī ar Láeg  ar iss ed connagam fort. Goll mac Carbad mac ríg na Germane  tuascertaige don domun. Triur brathar ataam .i. Goll ⁊ Cromm ⁊ Rig. Ocus focherdsam crandchur immna teoraib insib .i. im inis Bretan. im inis Danmarg. im Herind. Mo chrandsa dano taet ass ar tús. dosbert for Herind. Atbiursa mo dee ar Láeg is   cétcrand co torud chraind dedenaig. Maith a gillai ar Goll cia coa mbí. Cosind laech ucut arin tulaig i mmedón in maigi ar do chi. Cia conseiss in tulaig n-ucut ar Goll. Cu Chulaind mac Sualtaim sund do feraib Herend ar Laeg. Atchualammar in láech mbecsin ar Goll. ráid friss arco tí coragba mo chor ⁊ mo thuarastas   ⁊ arco fargbur errige Herend frí. laim fessin leiss. Meni thoga anísin .i. bith formu chur ⁊ mo thur collad a Herind sechtair. Dolluid Laeg a dochum Con Culaind. Ocus iarfaigid Cu Chulaind dó. cúich in suut. Goll mac Carbada. ⁊ ro innis uile aní remi
 connici collad a Herind sechtair. Maith a Laeg na n-insaig doridisi   ⁊ ráid friss na gaibed i n-airiur do airireraib Herend din chursa. ⁊ nad gaibed cocrích nUlad a n-ed beorsa i nHerind. Dothaet i frithdruing na sliged cetna. ⁊ adfét a aithesc. Maith aile a Guill  atbert in laech ucut isin tulaig fritt. na taisc do churach co calad do chaladaib Herend in n-ed bessum i mbethaid. ⁊ na taise dochum  nUlad in tsainruth.
La sodain dobert Goll band feramail fora churach co 'mmarossed dar noí sessaib i tír tírim. Tanic Laeg i rroí madma do innaigid  Con Culaind. Dothaet Cu Chulaind do saigid Guill. foróbair cach díb ic folmaisi gona araile. Luathium luis Goll a láma.  Gabais  Coin Culaind dara armu no n-imnais eter a láim ⁊ a thoeb ar ammus a churaig. Maith a siriti a siabairthe a  hebarchaim. luid torut mar tháet bó dar láeg. Vot chur mar churait idain mna. Rot naisc mar nasces idu feda. Rot tregdastar mar thregdas fadb omnaid. Ro tuairgestar mar thuargther íasc   for ganmig. Rot snigestar niar negar a lundu. Is litiud meic bic  dia scamun dorone in laechsin dít. ‖ Ni fuil do dluig do gasced ɫ dot tarim eter dagóco Herend dind lóso. Colla dom inchaib ní mó na mo chumlond féin in fersin.
Bidgais Cu Chulaind co 'mmarossed dar noí n-immarib on Gull   sechtair. Ni roacht o Gull tascud ɫ tincur dind fót forsa mbaí. co lingis Cu Chulaind mar cach n-ethait a haeraib co seiss for bil scéith in Guill. Dobert Goll fochrothad dá uilind fon scíath co roacht band fata úad. Indara fecht lingis Cu Chulaind for bil  in scéith chetna. ⁊ nochtais in Cruadín Catutchend .i. a chlaideb.  Cumma no gabad chloich ⁊ crand ⁊ cnáim. Dobert béim do Gull co tall in cend i comarda a muniuil de. ⁊ dobert athbéim ina médi conid i n-oenfecht condráncatar a da gabait chliss dochum talman.  ⁊ dobert in tress co ndergenai da n-ordain de. ⁊ no facband amlaid- sin. ⁊ atbert na briathra ⁊ ro ráid in laed. 
Cend Guill seo atchí im láim a Laech. a meic Riangabra rogaeth; dotháet sunda budni drend. do chosnam insi Herend. Asrubairt rimsa rad ngle. Goll mac rig na Germane; naco mbeind aice cen ail. nach beind i nHerind adbail. Atrubartsa frisin láech. frisin fer fichda forbaeth; ciano trebaind sund nach than na gebaind a thuarastal. Ro chomraicsem imme sain. messe ⁊ Goll mór din maig; dorochair Goll arin traig. conid é a chend so atchi im láim. .C. 
 Maith a Laeg ar Cu Chulaind aig brot forin n-echraid ⁊ sneid slaitt forru. Cia dú són ar Laeg. Co Emain móir Macha ar Cu Chulaind. Dia nernta form ni ragmais o Dún Delga ⁊ ó ingin Forgaill. Cid duit a Láeg na forcuala a n-atbert mo phopa  Conchobor i tús laí indiu. Bec do grád la Conchobor ar Láeg.  acht co mbethi ri gleicc ⁊ ri gliaid dar cend a chuicid. Fó leiss ciano thiasta ass. fó leiss cenco tiasta. Mad fír duit anísin ar Cu Chulaind bamsa deorad dar crích nUlad fri bliadain ⁊ ni fuigbet Ulaid mo greim. Mád gó im bát innarbthach féin uamse ⁊ nibat   munter dam ár ní miad lim mo ara do marbad.
Imthúsa Con Culaind ni sed iss innisti sunna colléic acht imthúsa Con aill meic Gleo Glaiss a Cualnge. Briuga cetach atacomnaic. Tarmchemnigid remi .lll. carpdech co hEmain Macha i tús laí.  Aill bruitt budi. aill bruitt deirg. aill bruitt úane. aill bruitt gorma.  aill bruitt chorcra. aill bruitt duba. And seiss Conchobor for rubu na rígrátha fri hEmuin immuich. co mmathib Ulad imme. for forodmaig na hEmna.
 Mo chen mo chen a Chonaill meic Gleo Glaiss ar Conchobor. Is ed conairnecmar ar Conall. Atetha samlaid ar Conchobor.  Nithó ar Conall. acht fled mórchain tarclamad limsa duitsiu. A  tochathium ‖ damsa ar Conchobor. Cia lín ludfamar ar Conchobor. Ulaid fir sceo mnaib maccaib ingenaib feib amal connís ar Conall. ar dia mbetís eter biu ⁊ marbu Ulaid i n-oenbali atethaidís leór a llessaigthi fri bliadain láin limsa ic Dún Cholptha i Cualngiu. 
 Gabtar far n-eich a Ultu ⁊ indliter far carpait ar Conchobor. Ro gabait echrad Ulad ⁊ ro indlit a carpait. Táncatar mathi Ulad .i. damrad dermór cóicid Herend meic ríg ⁊ ruirech ⁊ amus ⁊ ócthigern. ⁊ gillarad chass crodund in choicid. ⁊ macra.da ⁊  bantrochta cáemchendchassa chuicid Ulad. aindre ⁊ ingenrada ⁊  maccaeme. glámma ⁊ clíara. fiallach ciúil ⁊ airfitid. fir denma drecht ⁊ nath ⁊ admolta Ulad. Comeirgset i nn-oenfecht a hEmain samlaid. Senchaide ⁊ brithemain ⁊ echlacha ⁊ obláire ⁊ forbfir ⁊ ónmiti ⁊ grácberthaig.
 Tancatar Ulaid uile i n-oenchonair im Chonchobor. And atbert  Conall roga ar díb conairib lim duit a rí chuicid Herend. Cia da chonair ón ar Conchobor. Conar réid fota. ɫ conar garit amréid. In chonar garit amreid ar Conchobor. luid dar formna laí acht  súail. Ni fail do amréid inti ar Conall acht Garb Glinni Rige. Ni nGlend Rige tiagait na slúaig ar Conchobor acht i Slíab Fúait  cach remdirgi. Ni fácbam mo chonair la Garb Rige tria bithu ar Conchobor. Niro rathaig in Garb na sluaig do dul secha co cuala culgaire na carpat fo deoid. Luid Garb fo deired na slúag  conascar .l. láech díb assa carptib. Fosrimmart i ngonaib ⁊ i crobuillib báis do methescul derid in tslóig. 
Dolluid Conchobor co tech Conaill meic Gleo Glaiss co Dún Colptha i Cualngiu. Ro frithalit na slúaig ⁊ na sochaide ar dánaib  ar grádaib ar dligedaib. ar úasli ar chaínbésaib do neoch badas tadas fínaib firmathi. Ro esráit tigi ardda urgbaidi do aín ⁊ do úrlúachair ⁊ do cholcthib clúmdaide. ⁊ cach neich bad comtig do  mathib Ulad dia frithálim fri i mbrudin bronnfarsing bélscailti  Conaill meic Gleo Glaiss in n-aidchisin. Maith a rí chúcid Herend a Chonchobuir inro dál nech dit muntir itíaid innocht. Niro dál ar Conchobor do neoch ro fácbus i nEmain. Cid són ar Conchobor. Coro oslaicther din choinse imdeglas in lethtrichait  chet .i. do Chonbél. Is é nar n-airend ar chuirib ar chobdenaib echtrannaib. Iar sin ro oslaiced do Chonbél.
 Tucait airigthe bíd ⁊ lenna dona sluagaib iar sin. ⁊ dorónait gretha glanfothraicthe dóib assa aithle. Fliuchcaemna folcthi ⁊ fothraicthe. Ro figdírged a canuch cetamuin do cach laech fo  leith. Dobert cúachsnaidm curad ar cach laech fo leith. Tucait  na dáer ⁊ na dorsaire do faire na cathrach iar tam. Ro tasselbad a llind ⁊ a mbiad do Ultaib i n-áitt oenbale. Ro dáiled mid mesc  medarchaín forsna sluagaib ‖ a cuachaib a cornaib a coplestraib.
 Imthús na slúag iss ed iss innisti sund colléic. acht tarrasatar  ac ól ⁊ ic oebinnius. Imthusa Chon Culaind im maith a Laeg cuir m cend sin carpat ⁊ aig brot forin n-echraid ⁊ do dait co hEmain.  Lotar rempu. Ba samla fri crích in da chlod doringensat roith iarnaide carpait Con Culaind in lásin do thaebaib na sliged. Ba samalta ri helta dubén ic snigi dar mag moradbal. ina curtis na  eich do cheppaib ⁊ do chorrfótaib ⁊ di fuatnib talman asa n-aigthib  síar sechtair fri fonascad ngaithe. Ba samalta fri eill ngéisi ic snige dar mag móradbal ana curtis rempu d'uanfadaig dar glomraigib a srían. Ba s amla ri diaid do rigbruidin in dendgur ⁊ ind análfadach ⁊ in smútgur. ar tressa na hérma dobert Laeg mac  Riangabra ar da n-echaib Con Culaind in lásin.
 Dofarnaic reme co faidchi na Emna fon samlaidsin. Maith a Laeg ar Cu Chulaind indar lim is fás ind Emainse thall innocht. Cid dia fil lat sin ar Laeg. Ar ní chlunim gáir ɫ gretha inti ar Cu Chulaind. Ni chlunim gáir echlach ɫ boccmell sluaig ɫ tarcon   turusa inti. Ni chlunim gáir chiuil ɫ airfiti inti. Fosta latt éssi fostada th' echraidi co ndigsa dia fis cia teidm tethra dothait forsna sluagu. Fostaid Laeg ind echrad. ⁊ luid Cu Chulaind i nEmain. Is é cétlaech dorala dó i nEmain Súanan Salcend rannaire Conchobuir. Ar ní facbad a rannaire féin Emain do grés.   Maith a Súanain cid lotar na sluaig. Co tech Conaill meic Gleo Glaiss i Cualngiu ar Suanan. Inrom imraidse Conchobor ritsu ar Cu Chulaind. Ni chualammar ar Suanan. Is fír a n-adbert Láeg. nad fil mo gradsa la Conchobor. Atbiur mo brethir na bia Emain feib amal conairnecus. nodas ber i corthair tened. Ni bia   éludach esti. ɫ óen di éis oirgni. Dá ní no thairmescad Choin Culaind do grés .i. cichi ⁊ aurbrunne ban do thasbenad dó. ɫ raind espai ⁊ airchetail cachnaitis fiadu. Ro gab ecla inti Súanan ⁊ cachain rand.
Mo chen a Chu Chulaind chruaid a hú Chathbad chlaidebruaid; failti duit sund armothá cach óenaidchi ⁊ cach oenlá. Mo chen fort fein fichtib tor. is mo chen ar Conchobor; mo chen ar Dechtir mét rath. is mo chen ar Sualtach. Na bí ic imthecht na hoidche. fúairi flichi firdoirche; a Chu Chulaind cetaib reb airis i fus is mo chen. M. 
 Níra chomaill Cu Chulaind trá anro thingell .i. Emain do loscud acht tánic ar cúl immach. Maith a Laeg aig brot forin n-echraid dó rún co tech Conaill meic Gleo Glaiss i Cualngiu dáig iss ed lotar na sluaig ⁊ Conchobor. Dia ndernta form ar in gilla ni ragmais   a hEmain innocht. dered dind ló. Cromm barr cráeb. ísel cithar fidbad. ro laig fíad i fórib. salaig cretta carpat. lesc ri fomóir cumscugud. ni tráth imlúate echraide. Níram irgaire ar Cu  Chulaind. Nitho ar in gilla. Roga ar da conair ‖ lim duit conar fota réid ɫ conar fota amréid. In garit amréid ar Cu Chulaind.  Ni fil d'amreid inti ar Laeg acht Garb Glinni Rige. Ní fácbaini mo chonair la óenláech ar Cu Chulaind.
Luid Cu Chulaind reme i cend séta. Co cuala in feólbéim issin  glind ba nessam dó .i. i nGlind Rige anro thascair reme in Garb do sluagaib Ulad. Luid Cu Chulaind fon feolbéim. Co n-ecmamg  comlund dó ⁊ Garb Glinne Rige. Ro gab cách díb guin ⁊ airlech araile dona slegaib slemunchruadib. Facsit la Coin Culaind dond  imbualad ɫ dond imrubad. Lecis a sleig úad ⁊ gabais a láim ⁊ dobert crothad cotud furri condas tuc á gualaind cona slinnén. Léicis Garb Glinne Rige a iachtad écomlaind ar aird. I fail nech  beo sund ar Láeg. Am beósa ar Cu Chulaind ⁊ domroched mo  chlaideb. Dobert Laeg dó in claideb. Nochtais Cu Chulaind in Cruadin Catutchend co tuc béim don Garb co topacht in dá cend bátar fora óenméidiu de ⁊ dobert athbeim dó ina médi conid i n-oenfecht ráncatar a da gabait chliss for talmain ⁊ tuc in tress   buille dó co nderna dá n-orddain de. Maith ar Láeg cinnas comlaind. In n-ed bam beó ticfa frim ar Cu Chulaind ⁊ dorigne in laed.
Garb Glinni olc a fúath is a inni .⁊ sochaidi dorochair leiss nirbo thabarta d'eisleis. Dorat .l. crecht form chness dom leith chle ⁊ dom leith dess; ni fail díb ar talmain tend. crecht arna fagbaim fairrend. Ro chomraicsium rad cen fell. iar techta dún isin glend; ticfa frim céin bam béo. nirbo chennais ar cruadgleo. Atrubart rutt cen fell. ria techta duit issin glend; is eol dam na mbiad duit de dot trut ⁊ Garb Glinne. G. 
Cuir in da chend a Laeg issin carpat ⁊ saig brot forin n-echraid  ⁊ dó romaind co tech Conaill meic Gleo Glaiss i Cualngiu. bid fír for Laeg. Tancatar rempu i sligedaig saethair co torachtatar in n-abaind i fail tige Conaill. frisi nn-abar Aband Cholpthai i Cualngiu. Mór ind aband ar Cu Chulaind. Domroched fertas mo  charpait coro fromur in n-áth riasinn echraid. Atchuala Conbél  cú Conaill fúaim ind usci fri formnaib in míled. Oslaicis a ginchráes ⁊ atnaig a gloim n-archon for aird. co ndigsed treess dar ginchraes dó. Dobert Cu Chulaind in fertais na gin ⁊ a laim ⁊ gabais  a thrommu ⁊ no n-imnaisc mo chend feib imnaiscther lathranna staible co nderna briscbrúar dia chnámaib na chroccund ⁊ dobert  urchur uad de ó abaind Cholpthai i Cualngiu co Belut. conid de atá Belut forsin chloich fora torchair Conbél cú Conaill meic Gleo Glaiss.
 Dothaet reme co dorus na cathrach. Apair oslucud remut a Laeg ⁊ na raid missi and. acht apair gnáthmaccáem do maccáemaib  na hEmna ‖ 
 Dothaet Láeg co dorus na cathrach. Oslaicid a dorsaire. Cia condnaig in n-urslucud. maccaem do maccaemnaib na hEmna sund ar Laeg. Ni uasalgen i nEmain intí ná tanic in fleidsea  cosin trathsa. ⁊ naro cumniged im biad ɫ im lind. d'oslucud remi  dia tísed sund. Na radid a mogadu. borb ⁊ anseirc in mac fil sund. Atberum ar mbrethir ar na dorsairi in maccaem dia tucsat
 Ulaid i n-áitt oenbaile brón ⁊ tár ⁊ tarcusul na ticfa co solustráth  éirge imbárach isin cathraig co tuca cách aichni for araile. Rochuala Cu Chulaind in guthsain. Ocus gallán clochi boí forsin  faichthi. A thrian i talmain ⁊ a da trían uasa. dofúargaib fria ais ⁊ tarlaic a urchur dar fiartharsna ind imdorais coro briss in  dunad ⁊ coro marb .lll. mogad batar ic frithalim na sluag na ranic fer maíti airgni úad innund. Ro nocht a chlaideb ⁊ dothaet is tech darna sluagaib ⁊ a chlaideb frithnocht leis. Cona rathaig fer  dotheing dúaig diarbo chomainm Bricriu mac Carbad Uill di Ultaib. ⁊ doroni in rand.
Cu Chulaind sund srethaib gal a ócu áille Ulad; claideb nocht na deiss dendgil. ní tráth comóil comérgid. Arm nocht cip é dombera. cucum im thech trenmeda; ní n-ainset ríg mod n-amra. ná meic ríg ná rigdamna. In láech i fail in t-arm láim. atberim tria immarbáig; ma cach mairer sund co se. fort ní chunnig commairge. Dobérsa degbuilli duit. a Bricriu báeth briatharguirt; raticfa ra mod n-ellaim. meni chosce do drochthengaid. Attúsa ar commairge chrúaid. Con na Cerdda asin Chraebruaid; ceno radiur rad cen brath. nocon águr mo marbad. Is eol dam na mbia duít de. a Bricriu ataí for buadre; mairfidir sib malle. tussu ⁊ do chommairge. Mairg ro raid a brethir móir. meni chomalla a chétóir; mad dia ndig for culu de. atberthar bid genaige. Éirgid a Ultu ána ⁊ comaillid for mbága; tócbaid for clú erctha raind. ⁊ marbaid Con Culaind. C. 
Cia airm i tát francainais mo thige ar Conchobor. Senoll Uathad.  Bruchur a Bruachairne. Sescnén mac Forduib Mani Lámgarb. Cia airm i tát mo meicse ar Fergus. Buinne Find. ⁊ Illand  Ilair cland. Cia airm i tát meic Uisnig. Noísi ⁊ Ánle ⁊ Arddán. Maith ar Conall cia airm i tát mo brathirse. comérgid ⁊ congnaid fri Coin Culaind. 
Atragat na sluaig. Ro baí fe 'nund ⁊ fe anall in dúsin. essgal ⁊ tessgal. rocloss fúargfothrom na sluag i céin. Atraacht Sencha  iar tain ⁊ ro chroth in cráeb sída ósna sluagaib combtar sídaig amal betis meic oenathar ⁊ óenmathar. Ra coraigit a scéith fora ndelgnaib. a claidbe fora n-adartaib. ⁊ a slega fora n-adlennaib.   Tánic cách na inad óil. ‖ Dobreth Cu Chulaind a chlaideb na fintech. Ro gab flesc findairgit ⁊ dobreth béim di i mmulluch Conchobuir o bun irlai co clais a chuil. Díambad áil dam ar se is é in claideb dobéraind ⁊ ni fail do slogaib ocut lín t'anacail  menbádat aite ⁊ brathair máthar. 
Tánic Conall Cernach ⁊ Fergus. dobrethsat póca do Choin Culaind ⁊ ra fucsat leo dind fochlai fennida. Tancas ó Chonchobur na díaid co n-airdig meda i llestur argait óengil dó co mbethaid ⁊ slánti ónd ríg. Tanic Laeg immach fiadna sluagaib ⁊ fuachais dí  chúalle. ⁊ dobreth cend Guill for indara cualle. ⁊ da cend Gairb  Glinni Rigi arin cuailli aile. Maith a Laeg ar Conchobor cia cend in cend attnech acarb mór út. Cend Guill meic Carbada ar Láeg meic ríg na Germane tuascertaige in domain. conarnaic dó fri Coin Culaind ar Áth Mór i mMaig Murthemni. Niba Áth Mór a  ainm ondiu co bráth ar Athirne acht Áth nGuill. Conid de atá  Áth nGuill fri Dún Delga anís. Cit n-é dá chend in da chend út forind oenmuníul ar Conchobor. Da cend Gairb Glinne Rige ar
 Láeg. Atlochur dom chumachtaib ar Conchobor. Ro thascair .l. do deriud na sluag ic tiachtain secha.
 Mo chen do thichtu a Chu Chulaind ar Conall mac Gleo Glaiss.  Ro gelcais do láma isin chathraig i tanacais innocht. Cia holc daróne ar Conchobor. Trí choicait mogad bátar ic frithalim na sluag rodos marb d'óenurchur don gallán chloche ambúaruch. Nach baí cú maith latsu ar Laeg. Ní raba i nHerind acht cú na  cerdda coin bad ferr oldás ar Conall Cernach. Fuil culén dó  limsa níba ferr a athair oldás. doberthar duitsiu do inchaib Con Culaind. Doberthar .lll. mogad uaimsi ar Conchobor dar cend aigthe Con Culaind.
Fessatar co cend trí cóicthiges and i tig Conaill meic Gleo Glaiss. Ba hé sescend a n-oigidechta a cetadaig ⁊ niba hí ind adaig  dedenach.
 Tancatar na sluaig co hEmain asa aithle. And atbert Cu Chulaind fri Laeg. Aig brot fora n-echraid ⁊ sneid slaitt forru. ⁊ do duit co tech Eogain meic Durthacht co fosud fer Fernmaige. co fargbam in coiced fri bliadain conna faccara nech di choiciud  Ulad ar n-agid fri bliadain airm innar n-imdergad. Maith a meic  ar Conchobor niba fír anísin. Atetha breth do bél féin duit. Ni géb mo breth féin ar Cu Chulaind acht breth bertait brithemain ⁊ filid in chuicid. Tucait aes dána Ulad ar leth. ⁊ is sí breth rucsat screpul cacha sróna. unga cacha cathri. ech aigenmais cacha grega.   Screpul cacha bóbotha. mucc mucríme cach treóit. Cumal cacha cathrach. Ro maith Cu Chulaind a dá trían sain dá aiti ⁊ dá thigernu ⁊ do brathair a mathar. Dorat a trían n-aill dar cend a einich do filedaib in chuicid. Combad marthanach in echtrasin dó mar cach n-echtra dochuaid riam. Ocus in mochergisin mar  cach mochergi.
 Conid hísin Aided Guill meic Carbada ⁊ Aided Gairb Glinne Rige.,
