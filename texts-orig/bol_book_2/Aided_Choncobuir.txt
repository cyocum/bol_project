BAi mesca mór for Ulto fecht n-and i nEmain Macha. Docuridar dī immarbaga móra ⁊ comrama eturro .i. eter Chonall ⁊ Coin Culaind ⁊ Loegaire. Tucaid damsa ar Conall inchind Mess  Gegra coro acilliur ócu na comram. Ba bes d'Ultaib ind inbaidsin  cach curaid no marbdais ar galaib oenfir no gatta a n-inchind assa cendaib ⁊ commesctha ael airthib co ndenad liathroite cruade díb. ⁊ in tan no bítis i n-immarbaig no chomramaib dobertis dóib co  mbítis inna lamaib.
Maith a Chonchobuir ar Conall naco ndernat oic na comram  echt fon innasa ar galam oínfir. nidat tualngi comram frimsa. Is fir ón ar Conchobor. Doratad iarum forsin forud fora mbid do grés ind inchind. Luid cách a lethi arnabarach dia cluchiu.  Dolluid dano Cet mac Matach do chuairt ectra la Ulto. Beist  ass andsam ro boí i nHerind ‖ in Cet. Is ed dolluidside dar  faidchi na hEmna ⁊ tri laechcind leis do Ultaib. In tan bátar na ónmite co cluchiu do inchind Mes Gegra. Iss ed atbert ind ónmit  fri araile. Rocluinedar Cet anísin. Ethaidside in n-inchind a lláim indala n-aí ⁊ berid leis. O rofitir Cet ro boí i tarngere do Mess Gegra a digail iarna écaib. Cach cath ⁊ cach irga no bíd  do Chonnachtaib fri Ulto dobered Cet in n-inchind inna chriss dús in tetarthad écht n-amra d'Ultaib do marbad di.
 Fecht and dī dolluidseom intí Cet sair co tuc tánai mbó a Feraib Ross. Donarraid i n-iarmoracht Ulaid ina diaid. Doriachtatar dano Connachtai dond leith aile dia thessaircainseom. Fechair  cath eturro. Dolluid Conchobor féin issin cath. Conid and sin  gadatar mna Connacht do Chonchobur tuidecht for leith do descin a delba dóib. Fo bíth ni rabi for talmain delb duini amal deilb
 Conchobuir .i. eter chruth ⁊ deilb ⁊ dechelt. eter mét ⁊ córe ⁊ cutrummae. eter rosc ⁊ folt ⁊ gile. eter gaís. ⁊ alaig. ⁊ erlabra. eter   erriud ⁊ áne ⁊ écosc. eter arm ⁊ immad ⁊ orddan. eter gnais ⁊ gaisced ⁊ chenel. Nirbo lochtach trá intí Conchobor. A comairli im in Cheit ro gabsat na mná ailgis do Chonchobur. Luid iarum for leth a oínur dia descin dona mnaib.
Dolluid Cet im co mbuí eter na mná i mmedón. Nos indlethar   Cet inchind Mes Gegra isin tábaill. ⁊ nos teilc conid tarla i mmullach Conchobuir co mbátar a da trian inna chind ⁊ co torchairseom isa cend co tarla fri lár. Focherddat Ulaid chuci conid rucsat o Chet. For brú Átha Daire da Báeth is and dorochair Conchobor.  Atá a lige and baile i torchair ⁊ corthe fria chend ⁊ corthe fria  chossa.
Maidid tra for Connachta co Sciaid Aird na Con. Dobertar Ulaid sair doridisi co Áth Daire Da Báeth. Mo brithse ass ar Conchobor. Dobér ríge nUlad do neoch nom béra connici mo thech. Not bersa ar Cend Berraide ar a gilla fadéin. Dobeirside   lomain imme ⁊ no mbeir fora muin co Arddachad Slebe Fúait. Maidid a chride isin gillu. Conid desin atá ríge Cind Berraide for Ultaib .i. in rí fora muin leth ind laí. Conócbad trá in debaid on tráth co araile dar éis in ríg. Co raimid for Ulto iar sin.
 Doberar tra a liaig co Conchobor .i. Fingen. Iss eside no finnad  don diaid no theiged don tig. in lín no bíd i ngalur sin tig. ⁊ cech galar no bíd and. Maith or Fingen dia taltar in chloch asdo chind  biat marb fo chetóir. Mani tucthar ass im not ícfaind. ⁊ bid athis duit. Is asso dún ar Ulaid ind athis oldás a écsom.
Ro iccad iarum a chend ⁊ ro fuaged co snáth óir ar ba cumma  dath fuilt Conchobuir ⁊ dath inn óir. ⁊ asbert in liaig fri Conchobor co mbeth i fomtin .i. arna tísad a ferg dó ⁊ na digsed for ech ⁊ na  etraiged mnai co anfeta ⁊ na rethed.
Ro boí dano isin chuntabairtsin céin robo beo .i. uii. mbliadna ⁊ nirbo engnamaid acht a airisium inna suidi namma .i. naco cuala  Crist do chrochad do Iudaidib. Tanic andside crith mór forsna dúli ⁊ ro chrithnaig nem ⁊ talam la mét in gníma darónad and  .i. Ísu Crist mac Dé bí do chrochad. ‖ cen chinaid. Craet so ar Conchobor fria druid. Cia olc mór dognither isind lathiusa indiu. Is fír on ém ar in druí. Is mór in gnímsin ar Conchobor. In  fersin dano ar in druí i n-oenaidchi ro gein ⁊ rogenisiu .i. in .uiii. kɫ enair cencop inund bliadain.
 Is and sin ro chreiti Conchobor. ⁊ iss ésin indara fer ro chreti
 do Dia i nHerind ria tiachtain creitmi é .i. Morand in fer aile. Maith tra ar Conchobor. 
.R. Ba hapraind na dáil cu ardríg. nar nagg atumbeoir i rricht chruadchurad cichtis cichtis mo beoil concichlais  crúas mór miled. maidm nitha múaid nimslóig serbairlech. sordnifed soerchobair la Crist congenaind. gair báeth baruléim for leth ain lan Chomded lanscél cé chointir crochad ríg  ba moo coirp a rí ardrach adamrai. tumcichthe in gním i tinol tairisem treóin uasal i Coimded coimthecht congnam  caín bé la Dia dilgadach dia chobair. caín forlund fóberaind. caín comlund crothfind Crist ar nemthuir. nipu scíth ce chéssaitís coirp chriad. ciarbo ar Crist cáid cumachtach cia  dú dún nad rochem rád dúr derchointe ru n-ortar inarmen  mona miad nad ríg roachtmar ron cráidi crochad Crist ma chotócbaimmis ba hassu nad bemmis iar n-ardrach ecomnart uasal rí ro cés croich cruaid ar doine digmaig dia ráith ragaindse bás achtu flaith for leccaind fochil n-éca nabu ní  nemthuir necht remiteised do choimrid mo chride clúas in  ardrach nguba armu Dia indscib nad ríg roacht co fír fortacht fritumthá brón báis conatbiur ar omun dom dul druib. cen Dulemain digail.
Is and doringni Conchobor in rethoricse diaro innis Bachrach  druí de Lagnib do Chonchobur Crist do chrochad. Diara iarfaig  Conchobor ciata airde ingantacha so. ⁊c. ɫ dano combad é Altus in consul dodechaid o Ochtauin do chungid in chisa co Gaedelaib no innised do Chonchobur Cridt do chrochad.,
