NOinden Ulad cid dia tá. Ni handsa. Crunniuc mac Agnomain di Ultaib briuga cetach atacomnaic. Baí i ndithrub ⁊ i rroilbib ⁊ meic imda leis. Ba marb iarum a ben. Tan buí  lathe and ina thig a oínur. co n-accai in mnai chuce ina thech.  Ba cuchtach leis innas na mná. Fecaid in ben fo chetóir. o dofessid for ergnam do denam. amal bid is taig no beth riam. O thanic co aithchi donairbir in muntir cen athchomarc. Foaid la Crunniuc  isind aidchi. Baí oca amser már iar sin ⁊ ni buí ní ba terc dóib leesi di cach thorud eter biad ⁊ etach ⁊ indbass. Nibá cian iar sin  ferthair oenach la Ultu. No thegtis Ulaid dond oenuch. fiur mnai mac ingin. Farruma dano Crunniuc la cach dond oenuch. Etach maith immi. bláth maith fair. Is tacair duit trá ol a ben friss ni  forbara anfót do rád. Is decmaing ón ol seseom. ‖ Curthir a n-oenach. doberar carpat ind ríg forsin mblai deod laí. Dobert  búaid in carpat cona echaib. Asbert in sluag ni fuil ní as lúathiu andáit na eichseo. Asbert Crunniuc is luathiu mo bensa ol seseom.  Airgaibthersom lasin ríg fo chetóir. Adfiadar don mnai anísin. Is turbaid ém damsa ol si dul dia fuaslucudsom ⁊ mé alacht. Cid turbaid ol in tectaire mairfithirsium meni risiu. 
Tolluidsi dond oenuch iarum. et ros gabat idain. Tomforidse ol si risin sluag or is mathair ruc cách uaib. Anaid frim coro  lamnar. Ro fémid uadib. Maith tra ol si biaid olc bas mó de. ⁊ biaid for Ultaib uile re mór. Cia th'ainmsiu ol in rí. Iss ed mo ainmse ol si ⁊ ainm mo gene bias arin oenuchsa co bráth. Macha  ingen Sainrith meic Imbaith m'ainmse ol si. Comluid iarum  frisin carpat. ⁊ in tan roanic in carpat cend na blae ro scáich a asaitsi ara chind. co mbert emun .i. mac ⁊ ingen. Is de atá Emuin Machae in sin. Iactaidsi dano lia hasait. nach duine rodachúala son foscerded i cess. cóic laa ⁊ cethri aídche. Fir Ulad uili ro   batar and dosniced uili do grés ind ellsin. fri saegul nónbair o cach fiur ro baí and. Cóic laa ⁊ cethri aidche. ɫ coic aidche ⁊ cethri laa. iss ed sin ro boí noinden Ulad. Nert mna siúil ba hed no bíd
 la cech fer di Ultaib fri saegul nonbair. isind noenden. Treide  forna bíd noenden di Ultaib .i. meic ⁊ mnaa Ulad ⁊ Cu Chulaind.  Iss ed heret ro mbaí for Ultaib. ó amsir Cruincon meic Agnomain meic Curir Ulad meic Fiatach meic Urmi. conice amsir Forco meic Dalláin meic Mainich meic Lugdach. ⁊c. Curir Ulad is de dogairter Ulaid.
Is desin tra atá Noenden Ulad ⁊ Emuin Macha. 
