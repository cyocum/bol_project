Ropo fer amra airegda inti Conchobor mac Nessa Imráter sunda for Ultaib. O máthair ro hainmniged .i. Ness ingen Echach Salbudi ríg Muman a mathairseom in Chonchobuir.  Is airi dano ro ainmnigside Ness .i. Bátar da aiti déc ocá haltrom inna hingeni do réir Echach. Assa a ainmsi leosom i tossuch ar  ba hurussa a haltram. Fennid amnas i nHerind in tansin .i. Cathbad mac Rossa a ainm. Sech ba druiside ba fénnid. Luidside  dī cuaird fénnidechta hi crícha Muman. Iss ed doralaside cona féin do thig a haitisi .i. ingine Echach. Orta leis issind oenaidchi a da haite déc na ingine. ⁊ nicon fess cia ro ort in n-orggain. 
Luid iarum iar suidiu ind ingen for fennidecht ⁊ gabais gaisced. ⁊  luide trib nonbaraib fo Herind. co ffessed nech ro marb a haiteda. ⁊ ro chrín na túatha. Is cumma nos crínad uili daig ni fitir sainriuth a bidbada. Ni hassa bith fria fodechtsa ol cách. Is desin ro boí Ní hassa fuirri. Luidsi dī for fiannas i cocrich nUlad.   Luidsi laa and dī a hoenur dia fothrucud. Conid tecmang cucci in fennid cétna .i. intí Cathbad. Co tudchaidside eturru ⁊ cranna ⁊ ardagaib. Co 'mmanarnaic dóib. ⁊ co mbaísi do mnaí gradaigthe ocosom. ⁊ co mbert mac dó. Ba hé in mac hísin dī .i. Conchobor  mac Cathbad. Ba caín tra a n-orddan ro genair i suidiu .i. intí  Conchobor. Deithbir són dano uair issind úair ro génair Crist iss and ro genairseom. Ro bátar .uii. fáthi oca thairchetul secht mbliadna riana genemain. No geinfed gein n-adamra la gein Crist forsin chloich ucut forsaro genair Conchobor ⁊ ropad irdairc a ainm i nHerind., 
 BA mór a n-orddan do Chonchobur hi cind .uii. mbliadan iarna  genemain iss and ro gab ríge nUlad. Ba sí a thucaitside .i. boí Ness ingen Echach a mathairseom i n-oentama. Boí dano  Fergus mac Rossa i rrígu Ulad. Adcobrastarside in mnaí .i. Ness do mnaí dó. Nathó ol sisi condom rab a log .i. ríge mbliadna  dom mac. Conid tairle nocon erbarthar mac ríg frim mac. Tabair ol cach ⁊ bid lat a rrige cia chongarthar ainm ríge. Foid tra iar  suidiu in ben la Fergus. ⁊ congairther ríge nUlad do Chonchobur. Ro gab tra in ben for tinchosc a meicc ⁊ a aite ⁊ a muntire .i. lomrad indala fir ⁊ a thidnacul diaraile. ⁊ a hórsi ⁊ a hargat do thidnacul do aradaib Ulad ar dáig iartaige dia mac.
 Tanic dī cend na ree hísin dia bliadna. Dorimgart i suidiu Fergus a giallu. Immacallaim immi or Ulaid. Ro imraidsetar i n-oendáil. Ba dímicin mór leo Fergus dia tabairt hi tindscra. Roptar buidig im do Chonchobur ara degthidnacul dóib. Ba sí   im a n-immacallam anro rir Fergus scarad dó friss. Anro chennaig Conchobor anad aici.
 Iss and sin tra ro scar Fergus fri ríge nUlad. ⁊ ‖ iss and sin tra ro gaired ardrige choicid Herend do Chonchobur mac Cathbad.,
 Ba mór ind airmitiu tra doratsat Ulaid do Chonchobur. Ba  si a airmitiu ám leo .i. cech fer di Ultaib doberad ingin  macdacht a feiss la Conchobor in chetaidchi combad hé a cétmunter. Ni rabai for talmain gein bad gaíthi.u. Nocho ruc breith ríam uair nocho léicthe do. fo bíth na rucad gubreith. napdis messaiti a thorthi. Ni rabi dano forsin talmain caur ba tressiu. ⁊ ni reilced   ríam i n-eislind .i. do airichill meic ind ríg. No bítís cauraid ⁊ arsidi catha ⁊ láith gaile ara bélaib hi cathaib ⁊ immaircib arnabad eslind dó. Cech fer do Ultaib dobered aidchi n-oegidechta. fess dó lia mnaíside in n-aidchisin.
 Cóiciur ar trib fichtib ar .ccc. ina thegluch Conchobuir .i. a llín  laa bís issin bliadain iss é lín fer no bíd hi tegluch Conchobuir. Commaid im no bíd eturru. .i. fer cech n-aidchi dia mbiathad. Is and im ticed in fer toesech in biatta in n-aidchiIsin hi cind bliadna  doridisi. Nirbo bec im in biathad .i. mucc ⁊ ag ⁊ dabach do cach fir. No bítis fir is taig im nach faerad sain. .i. Fergus mac Roig  amal adfiadar. Masu fír ba húais a méit .i. in tsechta Fergusa nibu comthi.h la nech n-aile .i. Secht traigid etera ó ⁊ a beolo. ⁊ uii. n-artim etera da súil. ⁊ .uii. n-artim na sróin. ⁊ uii. n-artim  inna bélaib. Lán coid méich fliuchad a chind coa folcad. Secht n-artim na luirg. Bolg méich ina thistu. Secht mna dia ergaire  mani thairsed Flidais. Secht mucca ⁊ uii. ndabcha ⁊ uii. n-aige do chathim dó. ⁊ nert .dcc. and. Ba hecen dosum dī sechtmain  do biathad in teglaich sech cach. Conchobor im fessin no gaibed in samuin dóib fo dagin terchomraic in tslúaig móir. Ba hecen in tsochaide mór do airichill. fo bith cech fer do Ultaib na tairchebad  aidchi samna dochum nEmna. no gatta ciall de ⁊ focherte a fert ⁊  a lecht ⁊ a lie arnabarach. Airichill mór di for Conchobor. No noisigthe leis na tri lae ria samain. ⁊ na tri laa iar samain fri tomailt i tig Conchobuir. Ba caín dano in tegdas. Tri tigi la Conchobor .i. in Chroebrúad ⁊ in Téite Brecc. ⁊ in Chroibderg. Issin   Chroebdeirg. no bítis in chennal ⁊ na fuidb. Issin Chroebruaid im no bitís na rríg .i. ba rúad dono rígaib. Isin Teiti Bricc dano no bítis na gae ⁊ na scéith ⁊ na claidib .i. ba brecc do imdornchoraib  na claideb n-orduirn. ⁊ do chainnlig na nglasgae cona muncib ⁊ cona fithib óir ⁊ argait ⁊ do lannaib ⁊ imthimchellaib na scíath  di ór ⁊ argut. ⁊ do intindrim dano na n-escra ⁊ na corn ⁊ na mbaiglend.
Is airi no bertís a n-arma uadib i n-oentech. Cech ní gargg
 rochluintís mani roistís dígail fair fo chetóir. Atraiged cech fer 	dialailiu combid cach díb oc tuarcain a chind ⁊ a scéith ‖ for a  cheiliu sethnón in taige. co mbertis a n-arma uadib uile isin Teite mBrecc. Ind Ochoin Chonchobuir and .i. sciath Conchobuir. cethri imle óir impe. ⁊ Fuban Con Culaind. ⁊ Lamthapad Conaill Chernaig. ⁊ ind Óchnech Flidais. ⁊ ind Orderg Furbaide. ⁊ in  Choscrach Causcraid. ⁊ ind Echtach Amairgin. ⁊ ind Ír Chondere.  ⁊ in Chaindel Nuadat. ⁊ ind Leochain Fergusa. ⁊ ind Uathach Dubthaig. ⁊ ind Lettach Errgi. ⁊ in Brattach Mind. ⁊ ind Luithech Noisen. ⁊ ind Nithach Loegaire. ⁊ in Chroda Chormaic. ⁊ in  Sciatharglan Senchada. ⁊ in Chomla Chatha Cheltchair. Moo turim dano anro boí do sciathaib and olchena. 
Mor n-orddain dano ⁊ ániusa ⁊ alluda ⁊ aurdarcais. in teglachsa Conchobuir. Cenco beth do threnferaib ⁊ chauradaib and chetmus. acht Fergus mac Róig ba lór do chalmataid. in fer  atacomaing na teora Formaela Mide. i cath Gárige for Táin Bó Cualnge .i. teora builli dorat forsin talmain o doánic a ferg fri  Conchobor co filet na trí cnuiccsin and béus ⁊ merait and co bráth. Cenco beth do gasciud and acht Conall Cernach mac Amargin  Iarngiunnaig ba lór fri immarbáig .i. ond úair gabais gaí inna láim ni rabi cen guin duini cech lai do Chonnachtaib ⁊ argain fri daigid cech n-aidchi. ⁊ nar chotail riam cen chend Connachtaig  foa glún. Ni rabi i nHerind ferand boairig forsna rubad Conall Cernach guin duine. Is é ám Conall Cernach ro rand muicc Meic  Da Thó ar comram gascid ar belaib láth gaile fer nHerend. Fer ro diglastar Ultu for firu Herend .i. do neoch díb ro marbad ⁊ mairfither co bráth. Fer na dechaid assa noendin o gabais gai  inna láim.
Cenmotha dano in gilla urdairc imma n-agat fir Herend .i. Cu  Chulaind mac Sualtaim meic Becaltaig meic Moraltaig meic Umendrúaid a sídib. ⁊ Dolb mac Becaltaig a brathair. ⁊ Ethne Ingubai ben Elcmaire a sídib. a siur. ⁊ Dechter ingen Chathbad a  mathair Chon Culaind imscoich ⁊ imacher a gnímrad in gillai.  Ba dolig bith friss in tráth ba fergach. Imrethitis a dá thraigid ⁊ a n-adbrond comtís luathidir ruathur funemda. Nach finna no bíd fair ba athidir delg sciach. ⁊ no bíd banne fola for cach finna. No theiged indala súil ina chend. ⁊ araile ass fot airthema. Ni   athgned coemu na cairdiu. Cumma no sliged iarna chulaib ⁊ ara belaib. Sech cech fer i nHerind dó a ngaisceda tuc o Scáthaig Buanand ingein Ardgeimme i lLetha .i. cless Caitt. ⁊ cless Cuair. ⁊
 ubullchless ⁊ faeborchless ⁊ faenchless ⁊ cless clettinech. ⁊ tetchless  ⁊ corpchless ⁊ ich n-erred. ⁊ cor ndeiled. ⁊ léim dar néim. ⁊ filliud  erred nair. ⁊ gai bolga ⁊ bai brassi. ⁊ rothchless ⁊ ótar. ⁊ cless for analaib. ⁊ bruud gine ⁊ sían curad. ⁊ beim co commus ⁊ tathbéim ⁊ réim fri fogaist co ndirgud chrette fora rind co fornaidm niad.
 Moo turim im teglaig Conchobuir. ⁊ turim a thigi. ‖ .i. tri choicait  imdád is tig. ⁊ teora lanamna in cach imdai. Stiall archopur do  derggibur a teg ⁊ na imdada. Imdai Conchobuir for lár in taige. Airinig creduma impe. co mbarridaib argit. ⁊ eoin óir forsna  hairenchaib. ⁊ gemma do liic lógmair it e súli no bítis ina cennaib. Slatt argait uas Chonchobur ⁊ teora ubla óir furri. fri tinchosc in tslúaig. ⁊ in tan no chroithed no thurcbad son a gotha fessin. no  thoad in sluag ⁊ ce dofaidsad snathat for lar in taige rocluinfide  lasin tuí i mbítis ar airmitinsom. Tricha láth ngaile i n-imdai Chonchobuir fri ól. Ol nguala .i. dabach Geirg for lár in tige bithlán. Is í thucad a Glind Gergg diar ort Gerg la Conchobor. Fer frithalma more is taig .i. Bricriu mac Carbada .ix. meic Carbada   Uill is taig. .i. Glaine ⁊ Gormainech. Mane Minscoth. ⁊ Ailill Duress. ⁊ Ret ⁊ Bricriu. Fer nemnech drochthengthach in Bricriu. Ba lór do neim dó dia ngabad forsin rúin no bid fora menmain no ássad bolgg corcra assa etun ⁊ ba metithir ferdorn. Co n-apradsom  fri Conchobor mebais din boilgg innocht a Chonchobuir. Mór tra  do daínib ingantaib ro batar i taig Conchobuir fon innasain ...
