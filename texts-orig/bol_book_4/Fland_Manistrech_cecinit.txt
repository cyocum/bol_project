CIa triallaid nech aisnis senchais Ailig eltaig d'éis Echdach áin. is gait a chlaidib a lláim Hectoir. Ermor neich ro iarfaig uli o Mael Choluim. Eochaid iar cund ro sluind ria sund do druing Dobuill. Derb ma ro iarfaig cia sóer doroni Ailech. ni cheil Eochaid armslán airech. Garban is graigech. Cia ro bui aice ca denam Imchell finer. is Garban sóer oa Gairb o gáel fáel no figed. Fég cia las ndernad iarum in gním glanda in fer las tucad a domna i ndel Dagda. Da n-iarfaigther cia fochond ara ndernad a meic im lecht condailt ro fecht in fert febglan. Fegthar cid dia n-apar Ailech airdairc aitir. dond ail tuargaib Corrcend Cicuil torged gletin. Geguin Corrgend mac Flatheman o Chruach clunid Aed ard amra ropo mac don Dagda dulig. Dia ndechaid Aed co mnai Corrgind inna lepaid ba holc opair uair nach fer cotaig ro chetaig. Cechaing Corrgend iama chrád for lár a thaige coro marb Aed iar n-aeth aile ba báeth bine. Batar oic Herend co iarair amra in luctsin cona fuaratar dond fechtsain isind lucsain. Oirggther or cách na hanagar daig na nderna ní tha a díth ol in Dagda fo bíth Temra. Acht tocbaid in marb ro mudaig fora muinseom ferr dún trá trell dia thoilseom anda a guinseom. Co rraib fo mela fon marbsin cen nach caemna co fagba licc bas bert búada for lecht nAeda. Arigis líc os Loch Febail ba feidm feinned co tuargaib súas co crúas chórad uais in t-einer. Ed asbert oc breith ind eire dar sreith slige. ach ach do ail is do sain domaid mo chride. Coir cid Ailech do rád ris ol in Dagda corop ed ainm in dindgna airm i tarla. Techt Neit mac Indui Ailech brathair athar. ⁊ Nemain a ben brethach na cned cathach. Corop Ailech Neit asberthar o cech duine. gibis glaine or is leis ind inis uile. Iarfais nech and cia díne ro gab in inse tan doringned in gním glandsa osind lindsea. Lánmemor lim it Tuatha Dé Donand drongaig. cona ngaib cona scíathaib cona congaib. Cia rí ro buí for Herind uile glebind. acht in Dagda druine ni chlune nach n-amra n-aile. An amser i ndernad in dindgna demni dolaid tomsech trebaid in tres amser torsech domain. Dorócht mór ndine do Ailiuch i mbíd Imchell ailig airmend co tánic in fairmend Frigrend. Frigriu mac Rudi rúaid roglain co n-úaill ergnaid. tuc la hór a Alpain ergnaid óg a ernaig. Ergnaid in cerdd diarbo aindir Ailech imgel ciarbo do Fubthaire fondgel ropo ingen. I n-athiud dofuc dar muir mac Rudi rathaig iar cnis chlochair rop fochaid cen fis dia hathair. Atraacht Fubthaire dia iarair ciarbo indsa glicc in bandsa co toracht con ice in dindsa. Do sin bretha isin daingen nglúair ngraigech uair ba debech ro fucad Ailech i nAilech. And ba huamon ri Fubthaire Frigriu Fothart Fiacha Sroptine rod n-anacht noco toracht. Tech daringned and má mnaí la Frigrend foglaig ropo ergnaid os roi rebraid ara roblaid. Rogníd do dergibur drumnech iarna dlugu co ngargbrut glór de arggut de ór de umu. Ro hecrad do gemmaib glainib gním ro nglenón ba samail trá adaig & la na medón. Mad ngiuil di sein Ailech Frigrend fegaid findchill Ailech Néit ni tréic tre thairthim Ailech Imchill. Ní fil i crí rofessad cach ní acht Dia ríaguil rea Rofitir o chianaib cia. C. 
