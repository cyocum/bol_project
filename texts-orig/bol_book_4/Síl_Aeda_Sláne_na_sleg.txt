SÍl Aeda Sláne na sleg dia sásar mór ríg ragel. innisfet ara mathius a n-aided a n-ardflathius. Ba flaith Aed Slane na slat ré choic mbliadan cethorchat co torchair in rí do rind la Conall ngasta nGuthbind. Conall Loeg Breg ós Boin bricc a cethair don ríg roglicc. dorochair i cath Odba. la Oengus n-óc n-ardomna. Conall Cerna ⁊ Clettig cóic bliadna ós cach banlettir. lasin Conall nGuthbind ngle dorochair oc Loch Threithne. Ailill Crundere cliaraig .iiii. bliadna acht oenbliadain. la Conall nglic glan dorochair oc Ath Go an. Gabais Diarmait Blaithmac bán a cóic ficet ni furáil da ardrí Herend uile. ros marb in teidm tondbuide. Conaing mac Congaile Cuilt. iii. bliadna os Boind bláthbuic; co torchair isin debaid la Diarmait mac Airmedaig. Sechnassach mac Blaithmeics braiss .ui. bliadna os Bregmaig barrglais. Dub Dúin rí Corpri co rath leis dorochair Sechnasach. Sé bliadna Chind Faelad aird meic Blaithmeic buadaig bithgairg. dorochair rí Cairn Chachta issin maidm la Finnachta. Finnachta fichi bliadan báe in Heriu ca ardriarad; i nGrellaig Dollaid co ndath dorochair la Congalach. Congalach a .iiii. cluin co n-erbuilt i Taltenbruig. bliadain i flathius Néill na ndath coro marb in cáem Irgalach. Irgalach mac Conaing cain .uiii. mbliadna d'éis meic Cernaig. dorochair Irgalach án. tess oc Inis Mac Nessán. Da bliadain ós Bóin bladaig d'Amalgaid mac Congalaig. dorochair la Conall gle tair oc Cill scothair Scire. Conall Grant hua Cernaig crúaid .ui. bliadna ós Bregmaig bratruaid. dorochair i lló in madma la Fergal na findBanba. Bliadain Fogartaig na feb co torchair i cath Delgthen. rí Fotla ⁊ rí Fabair la Cinaed mac Írgalaig. Cinaed .u. bliadna fá dó ós Herind nf himmargó ro marb Flathbertach find Fáil. i cath Dromma caiss Corcáin. Conaing Crach costid ri sain .x. mbliadna aile os Bregmaig. fuair aidid la Aed ciar fell i ndorus Ailig Rigrend. Se bliadna ruirac co rogail Inrechtach mac Dungalaig. i nDún Chromtha cétaib gal and dorochair la Dungal. Dungal Cnogba co cliaraib a sé fa dó acht oenbliadain. i cath Emna Macha i mmaig dorochair mac Amalgaid. Uiii. mbliadna radit na raind do Chongalach mac Conaing. Dondchad co rath co rogail. rod marb i cath Forcalaid. Uiii. mbliadna co cath Liac Find. dó do Diarmait ba deglind i ndígail abbad Tuilén dodrat Dondchad i nderglén. Dá ndeich sé bliadna ar bladaib do flathius Flaind meic Congalaig oc Manistir Móir molaim dorochair hua caemChonaing. Cernach hua Congalaig caiss. sé bliadna os Taltin toebglaiss. dorochair i taig Cnogba la Cinaed cruaid comchalma. Cinaed dar ési Cernaig. a sé déc i tromThemraig. ic Dún Sinche ria samain rod marb hua cruaid Congalaig. Cummascach da bliadain i fos flaith os Bregmaig na mbendchros i nDaim Liac Cíannain canair marb hua ciallmair Congalaig. Cinaed coic bliadna cia bé co ár torsech Treote. coro baded mac meic Flaind lasin flaith la Mael Sechnaill. Secht mbliadna fichet sain sluind ropa rí Fland mac Conaing. i cath Chilli Hua nDaigri a díach dorochair la Aed Findlíath. Fichi bliadan a cóic cen chrád mac Cellaig find Flannacán dorochair la sluag Gall gargg i mmulluch Cerna chlaidard. Secht mbliadna Mael Finniain áin degmeic luchair Lannacáin. ic Inber na mBárc atbath hua cháem Congalach Tri choic bliadan bil da brathair do Mael Mithig Lorcan cen len rod marb Fland mac Mael Finnéin uii. mbliadna Flaind cosin cath i torchair la Hu Echach. Aed mac Mael Mithig miadaig niro chaith acht dí oenbliadain dorochair Aed in Broga la Oengus mac nDondchada. Congalach in t-iarla in t-abb ro chaith .uii. mbliadna fichet. la slúag Lagen ⁊ Gall dorochair oc Taig Giugrand. Glanfiche bliadan co mblaid do Domnall mac Congalaig. oc Taig hua mBuiden mbrogda docer culen caemChnogba. Oenbliadain Dondchaid na ndám co torchair la Claind Colman. di bliadain Murchertaig maill co torchair la Mel Sechnaill. Íarra lat iarmothá sein a baird Fintain a eolaig; or nach fail sunda co se saegul síl Aeda Slane. S. 
