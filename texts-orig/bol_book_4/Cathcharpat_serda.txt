 ATchondarc and carput féig foduirn fethamail findruine. co  llús co llúas co llangliccus. co pupaill uanicda Co fertsib   findruini. Co rrothaib finduma. Co creitt uraird dírig drésachtaich   dásachtaig caemchnessairt cholggfata. cholggatchain. Co carput chraeslethan chraesluath. ar da n-echaib cróda comardda. At   íat bágaig bruiche bolgruisc. At é dronchobcha. At íat cendbeca  cruindbeca baslethna. leslethna. Cruich lúig. At iat redgcaig  bedgaich bolgsróin bruinnideirg co lluas ainle vel chliabaig dar cétroí    vel side gaethe dar cend magdaire machaire. Is é tricci  ⁊ tarpigi  ⁊ trebarluas connagat na eich ardmora aibinni atchonnarc amae.
Atchonnacc and araile ech luath lutlugmar luglemmennach.   maignech tairngech fulud cetharchrua. lúth buada beres conbenas.  Aíblech tened trichemruaid taitnes dar craes a globarchind.   Dofuil araile and ech cenand cael coscrundfata seng seta seredchael.  casmonggach chaschairchech drondub dualach dualbras irforad  ard imamnais.
Dofuil sin charputsin laech foltfind foltlebor nirt chomsid   cumachtaig. lainech derg daigerla na láim. hí ar derglassad   anflaith uas én etarluamnaig uasaib dó Dofuilet tri fuilt arin laechsin. folt dond fri tuind. folt find iar n-irmedón. mind n-orda   ra tuigedar. Uii. tibri cechtar a da grúad.uii. ruithni cecha  tibri dibside. uii. meic imlesain cechtar a da rosc. rind glasgorm  gér lais. Uii. meóir cechtar a da lám. Dofailet araile cechtar a     da choss. Fuan casscorcra imbi. Mílech óir deirg issin brutt osa bánbrunnichair. Dofuil léine slemunchael sítaide i caustul  ra gelchness dó Dofilet cethri léinti fichet tarsibsin ammuig   anechtair. ar is iatsin bít ri baccaib  ⁊ refedaib dósom. Dofuil  cathchris comlaind imbi. Congeib ó chond a leisi co holl a ochsaille.   Dofuil inar fandchlechtach forórda immi. neoch mar imfúaig  snáthat d'ór iarna írbrunniud vel d'argut arna sochumtach. Dofuil  bernfuathbróc srethach sróllaide cona cimais de banór bricc ria  sechtair. Congeib ar tiug a bánsliasat co cumtuch a chuirp.   Dofuil cathbarr cirach clárach comecartha do gemmaib solusglana   do chumtuch ingantach tiri Arabiae .i. críchi na Sorcha. a ferand mín Manannam doberthe dosom do ascid flatha. Dofuil bopulsciath   dub delgnach díchummais. cona deich findbolggaib fichet findruine.
   cona imlind airaird ordaide  cona slaitt comthind chreduma cona  bil aithgéir argdidi. cona loss imthróm iarnaide. fedagin fail co   cuired i talmain hí do chur ber  ⁊ sleg  ⁊  saiget  ⁊ rend  ⁊ arm  ⁊ faebur. Cona slabraig linig loga dar gelgualandchur dó Dofail  claideb claslethan cruaidgér cona da traigid n-imchumside eter   da n-og n-imfaebair dó Co feit co cruas co colgdirgi. co llethad  finna fri barrfoth. ra gére  ⁊ áithe  ⁊ eltnadacht dó Co truaill     féta fichthi finddruine. co n-imscing airgdide co cumtuch órda. Da sleig crandmóra cendglassa cúicrindi curatta laiss. is iat  nemnecha faeburgoirti co crú dia ruamnaitis rind. Co súanmib   ruisc rogaid. tria fagaib na crand ciaburderg.
Ara comsid círdub i n-airinuch in charpait. Cochullbratt sróllaide     imbi. Clár gemnide do lííc logmair congeib dara béletan conid dín ar derdain  ⁊ donind dó, na léic bréic tessaidechta na inorbairt  gréni chuci. Crand casmongach na láim. magarscís echraide.
 Samalta lim ra trí airdi ind echradsin. elta duben ós chind arbaige.  vel ra cáer tentide. vel ra cith snechtaide. ba samalta lim na fóit   tarrruada tairrdergga curit i cleithe firmimenti ic drecma erma  darsin mag. Ba samalta lim fri sponcaiblig teined trichemrúaid  taitnes dar craes glóbarchind dóib.
Flesc arggit gil i lláim ind arad ic sobrostugud na hechraide na   tiagat céim forddail acht ammar as dess  ⁊ as less  ⁊ as licht lassin   óclach atchonnacc. At. 
