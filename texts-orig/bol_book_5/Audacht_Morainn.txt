  AUdacht Morainn meic Moín do Feradach Find Fechtnach. Macside ingine Lóith meic Delaraid de Chruthentúaith. Birt a mathair ina broind lé tairis sair i nAlbain iar ndílgiund     saerchland Herend dona athechthuathaib. Dolluid iarum in Ferad- achsain i cind ilbliadan i nHerind co slógaib tairis. Faídis Morand in n-audachtsa chuice. co n-erbairt. Comérig a Nere nollgnathaig noíthiut búaid ngaire gor intech  arafolmaider fásaig fírinne fírforbart flatha fég fír mo muimme   mo bríathar hi comrair gaíse comadar. Beir dó ré mo bás. cluined mo chosc iarmothá sund .i. ma théise sech ríga téise co Feradach Find Fechtnach.  Abbair friss ri cach mbréthir. Mórad firinne no mórfa. Nertad  firinne no nertfa. Tóc bad fírinne cot n-óceba. Comad firinne cot   n-óba. Ár céin conoadarsom fírinne noco tesseba maith aire, nocon airchranfa a flaith.  Ar is tria fír flathemon túatha móra midetar. Is tre fír flatha at mortlada móra di dóenib dingbatar. Is tre fír flatha at mórchatha fri crícha cu námait curetar.   Is tre fír flatha cach recht rán. cach lestar lán imma flaith.  Is tre fír flatha foss ⁊ slánte. Sid ⁊ subaige. Somaíni ⁊ soad. Sodcad ⁊ sádaile. Comláine cride ⁊ menman. Cach comarbba cona chlí i cind a thíre techtai. Is tre fír flatha cach tír torthech cach lámnad lánchóir.     Is tre fír flatha cach feda aird úasail immaid. Is tre fír flatha mesrada móra for fedaib ata manna millsi blassaigter. Is tré fir flatha cach tlachta dianime dechmarómnaiter condat lí súla segaiter.  Is tre fir flatha comrar comga cach cethra i críchaib flatha fírian.   Is tre fír flatha. nad fuigle nad fuigledar. nad bí co fássaigib fíriánaib fossaigedar a breith. Is tre fír flatha dofócbat dúili dúsi ili órda airgdidi.  Is tre fír flatha ildelba ilmíli a muirib domnib sceo móraib for tráchtaib téchtaib tochratar.   Is tre fir flatha aibne uisci íascaib tonnaib dona aibnib segtar. Is tre fír flatha fácaib cach dám mochta inna suidiu iarna sáethur co fathaib fiss tri forcetal féthamail.  Is tre fír flatha facaib teora blai. .i. blai brugai im cach n-oenach. 
  Blai dúnaid la túatha téchtai tecraiter. Blai tige móir midchuardda   medrait soír ⁊ doír baíth ⁊ gaíth. gnáith ⁊ ingnáith.  Is tre fír flatha tromlibarn mór lán múni bárc hi cind cach thíre. Is tré fir flatha sina cach threimse docengat ré .i. Gaim cain cuisnech. Errach gaethach tírim. Sam taurnrossach. Fogomur tromdruchtach toirthech. Uair is gó flatha dobeir sína sáeba for   tuatha clóena.  Is tre fír flatha. clanna caíne tusmiter di forbbaib téchtaib. Apair fri Feradach árim remfissid arad sencharpait. remidéccai iarmodécai tossaí friu sceo thairsiu. aruscessi. aruscialladar.  immusdín immusdídnad arnab co folaib fonnuu fodlongat.   Is tré fír flatha cacha cethri i críchaib cach flatha fíreoin cen tedmand cen anceiss. Is tre fír flatha cach suth sóinmech cach doth toirthech. cech lamnad lánchóir.  Apair fris nirap rannaire rúamna goa. ar ní chumgat goa baa   i cathroib.  Apair fris  ni fuigle co ngaib cathróe. Apair ris coradar a flaith eter rinni gai. o docoot rinne immasech ni fess cúich less cúich amless and.  Apair fris ní hassu a cungid inna flatha oldás a himdídnad.   Ní assu a togairm oldás a himchomét. Apair fris duilig. doínech. dothengne. Ar dligid cach dotheinga díge. Dligid cach doínech dibdúd. Dligid cach dímsach tairnium. Dligid cach forránach fuidbech. Dligid cach forcradach féscred.  Apair fris ni ranna airlise imdergga, ár is dórtud fola fulige. fó lár.   Apair fris nip fuilech nip cuilech. nip cróda a lám. Apair fris nir lua uarlommand fola for úarmírend craó for feola  fine. ar étarba n-inderb n-indles im tír cáich ar n-úair. Apair fris fingal nis derna. mairg dodafórti. mairg fors ndortar. dofechar o Dia co nómad n-áu, co ndéne duthaine ⁊ garsechla.   Dofórtai orddan ⁊ ana. Dobádi greit ⁊ athgabáil Dollega clanna  ⁊ comarbbu. Fofera mór n-uilc i fus. fo sechtdiabul tall. Apair fris dénad cach maith. ar is maith mathiges cach. Cured cach fó riam foricfa ara chind asrenar fó fia. ar is fó ulc adfenar olc.  Apair fris admestar dúle dúlemon. Admestar hírinn asa ilménib.   méin óir. méin airgit. méin umai. méin lúadi. mein iairn. Admestar talam assa torthib. Admestar assa bésaib búar. Admestar asa moínib mblicht. Admestar caírcha assa comthlachtaib coínib  comdathcha gnúsi gradugud. Ol is find caírech a sérachar. ní saer imná bí.   Apair fris ní rire seniris ar nuairis. Ní rire maith ar olc. ni rire 
  degfer ar drochfer. Ni rire dagmnaí ar drochmnaí Ní rire a chlotha  ar biad ar is ferr dín cloth oldás din bíd. Ni ria a einech ar eochu echdadath. Apair fris níp sotal sóisil saináirlech. ar is ferr cíall indá crod.   Is ferr gáes anda gáes. iss ed is dóennacht dílsi ⁊ díute. tua ⁊ trebaire. Dech cecha áilche ainmne.  Apair fris ní filet acht cethri flathi issin bith .i. Flaith congbála co slúagaib anechtair. & cialflaith & fírflaith. Flaith congbála tra nirap inmain flaith. amal soit a slúaig úad. soid a greit ⁊ a gaisced.   a grád ⁊ a gráin for cula.  Ciallflaith im congbaidside a chrícha cen chatha cen choscru. ráid a ré laaib ⁊ aidchib ar is láaib ⁊ aidchib ráetar in bith uile. Fírflaith im immusmórat immusnertat immusbágat immus- cumtagat ⁊ fírinne immalle. Tarbflaith dano nirip inmain flaith. Doslaid  dosladar. fofich.    fofechar. conclich conclechar. Is fris conbith bemmennach búredar. Garb dúaig tossach a flatha. Miscnech anblathach a medón. Utmall  elothach a dered. Is fria maccusein ardlúthfaiter cinaid airgébtair gnúsi. ardúnfaiter cride. Ni fochen or cách do maccaib na flathasin.   Nírbu maith flaith for n-athar dún riam. Cach flaith nad bí hi fírbescnaib fírinne follnadar. dobá dobeba. dorá dorera. Congaib conscara.  Apair fris nacha n-erbbad do saebfádib. acht na n-erbbad do fírinne bid ferr cotnóba. Dia nderna in so uile bid sen bid sírsaeglach.   bid cernach. bid cathbúadach. roria a condia. danicfa a accobor.  Biaid cach mí do cona bláth. Is úad adgebthar Heriu co bráth. Apair fris forcmad mo bríathra bertach co mbúaid atamidiur arm' chenel clith cotomécnigedar spirut mo dligid díl réim scartha scél mbind.   Búaid cach flatha a firinne. fáilte cach maige mógad cách a thúaith.  Apair fris nacha n-erbbad i ngentliucht. na n-erbbad i fírinne. cotnoaba. Apair fris nacha n-erbad i sénairecht. ar ni gnáth nach sénaire   bed airddiu neoch. Apair fris nacha n-erbbad i n-ídlu. na n-erbbad i nDía as dech deib Día nime. Finit. Amen. 
