Tain Bó Flidaisi. BOI Flidais ben Ailella Find i crích Ciarraige. Carais Fergus 
 mac Rooig ara airscelaib. ⁊ dothegtis techta úadi cind cecha sechtmaine béus a dochum. A ndolluid iarum dochum
 Connacht. dobertsom ri Ailill anísein. Cid digén di sund ol
Fergus arna raib meth n-einich na anma duit and. Cid dogenam de
dī ol Ailill. Imraidfemni ⁊ Medb nech úainn co Ailill Find do 
 
 chobair dúnni. ⁊ uaire is co dul neich dó ni fail nap tussu fadéin nod tét. bid ferr de ind ascaid.
Dothét Fergus ass la sodain a tríchait láech. In da Fergus
 ⁊ Dubthach. co mbatar oc Áth Fénnai i tuasciurt. críchi Ciarraigi.
 Tiagait don dún. ferthair failte friu. Cid fris tudchabair ol Ailill 
 Find. Coro anam celide latsu ol Fergus. dáig ata debaid dúnn ri  Ailill mac Matach. Ni anfasu limsa  ém ol Ailill Find. Mad
nech im dot muntir no ainfed. Dáig adfiastar damsa not chara
mo ben. Etair ascaid di chethra dī dúnn. Atá eicen mór forn. Ni
 bérasu ascaid uaimse ol Ailill dia n-ana chelide lemm. Doberar 
 dam co tinniu dóib cona dú di chormaim dia feiss. Ni chathiubsa do biadsu ám ol Fergus uaire na biur th' ascaid.
 Assind liuss duit dī ol Ailill. Rotbía són ol Fergus. ni gebthar
forbasi fort. Doscumlat ass iarum. Tairceth fer i n-áth ol Fergus
fó chetóir i ndorus ind liss. Ni éraibther ⁊ ni erbbaibther dom 
 inchaibse ém ol Ailill. ragatsa féin ol se. Cia úann ragas ara chind  ind fir a Dubthaig ol Fergus. Ragatsa ara chind cid me ol Dubthach
Dothét Dubthach iarum issin n-áth ara chind. Benaid Dubthach
sleig tríit co ndechaid tria di sliasait. Dolleciseom dano gai do
Dubthach co mbert crand tríít. 
 
 Tuthaet Fergus mac Oenlama fessin. La sodain benaid Ailill sleig triit co torchair ina ligi. Totháet Flidais la sodain assin dún.
Ataig a bratt tairsiu a triur. Maidti munter Fergusa hi teiched.
 maidti Ailill ina ndiaid. Facabair fiche laech leis gun airliuch.
Atluí ochtur dia muntir din trichait connici Cruachain. Adfiadat a 
 scél. Cotéraig Ailill ⁊ Medb co mathib Connacht. ⁊ longas Ulad  archena do ascnam hi crich Ciarraige cona mbuidnib. condici
 Áth Fenna. ⁊ dobretha colléic ind óic athgoíti la Flidais issin dún.
Congairther Ailill Find assin dún do Ailill ⁊ Meidb. Ni regsa ol se
is mór a sotla ⁊ a olcas ind fir fil and ol se. Dobretha ind óic for 
 
 fúataib úad anall. Co mbatar i ndunad la Ailill mac Máta. Sechtmain lán eter dá áige dóib oc togail in dúine fén. Co torchratar secht
fichit láech do mathib Connacht.
 Nibbo do séun maith dodechabair úan a Fergus ol Ailill. Ni gó
ém ci asberthar són ol Bricriu cen nech do thutim lind. Ba ágae 
 immaric cech fer dib. nadcon torchair cid oenfer la cech n-ae. It móra na tri corthese do bith fo chonaib ⁊ énaib. La sodain coteirget
 a triur lomnachta. ⁊ bert imdorus ind liss remib co mbuí i mmedón.
 &amp; tiagait Connachta leu immalle issin less. &amp; arslegait secht cét
láech issin dún. Im Ailill Find ⁊ im trichait mac dia maccaib. ⁊ im 
 
 Amalgaid Múad. ⁊ imm Eochaich Muinmedain. ⁊ im Chorpre Cromm. ⁊ im Ailill m Brefni. ⁊ im thri Oengusa Bodbgnai. ⁊ im
 thrí Echdachu Irruis. ⁊ im secht mBreslenu Aí ⁊  im choicait
nDomnall. &amp; doberat Flidais assin dún. ⁊ dobreth a mbaí di
chethrai and .i. cét lulgach ⁊uii. fichit dam. ⁊ tricha cét di chethrai 
 olchena.  Is iar sin luid Flidais co Fergus mac Róig. &amp; is dosein no gaibed
Flidais cech sechtmad laa do feraib Herend dia toiscid ocon Táin.
 &amp; is desin luid la Fergus iar Táin dochum a chríchi. co ngab rige
 nUlad. &amp; iss and atbathsi iarum oc Tráig Baili. Is disein atá Tain 
 Bó Flidais i rremscelaib na Tána.,
