 CId dia mboí longes mac nUsnig. Ni handsa. Batar Ulaid oc ól i taig Feidlimthi meic Daill scelaige Conchobuir. Baí dano  ben ind Féidlimthe oc airiuc don tslúag osa cind is sí thorrach. Tairmchell corn ⁊ cuibrend ⁊ rolasat gair mesca. A mbátar   do lepthugud dolluid in ben dia lepaid. Oc dul di dar lár in taige ro grécha in lenab ina broind co closs fón less uile. Atraig cach fer di alailiu is tig lasin screich ísin co mbátar cind ar chmd is taig. Is  and adragart Sencha mac Ailella. Na curid cor díb or se. Tucthar cucund in ben cu festar cid dia tá a ndeilmsea. Tucad iarum in ben   chucu. Is and asbert a ceile .i. Feidlimid. 
.R. Cia deilm dremun derdrethar a ben or se dremnas fot broind búredaig bruit cluasaib cluinethar gloim eter do da thaíb trentormaid mor n-úath adnaigethar mo chride crechtnaigedar cruaid. 
Is and rolasi co Cathbath ar ba fissidside.
.R. Cluined Cathbad cóemainech Caín mál mind mór mochtaide mbrogthar tre druidechta druad. Or nad fil lem féin findfocla fris mberad Feidlimid fursunnud fiss ar nád fitir banscál cia fo brú cid fom chriol brond becestar. 
 Is and asbert Cathbad.
.R. Fot chriol brond becestar be fuilt budichass ségdaib sellglassaib sian a gruadi gormchorcrai fri dath snechtai samlamar set a détgni dianim niamdai a béoil pardardeirg. bé dia mbiat ilardbe eter Ulto erredaib. gessid fót bru búrithar be find fota foltlebor imma curaid cossenait. imma tardríg iarfassat biat iarthur tromthoraib fo chlí choicid Chonchobuir. Biait a béoil partardeirg imma deta nemanda fris mbiat formdig ardrigna fria cruth ndigraiss ndianim. 
Dorat iar suidiu in Cathbath a láim fora broind na mna. Coro derdrestar in lelap fo láim. Fír ar se ingen fil and. ⁊ bid Derdriu  a hainm. ⁊ biaid olc impe. Ro genair ind ingen iar sin. & ro ráid   Cathbad.
A Derdriu manidera már. diamsa coemainech clothbán; cesfaitit Ulaid rit ré a ingen fial Feidlimthe. Biaid etach cid iar tain dot dáig a be for lassair; is it amsir cluintise longes tri mac n-ard nUisle. Is it amsir gnim dremiun gentair iarum i nEmain; bid aithrech a coll cid iar tain. fo foísam meic Roig rogmair. Is tríut a bé co mbail longaes Fergusa ó Ultaib; ⁊ gním arcoínfed guil guin Fiachnai meic Conchobair. Is it chin a bé co mbail guin Gerrce meic Illadain. ⁊ gním nad lugu smacht orggain Eogain meic Durthacht. Dogena gním ngranni ngarg ar feirg ri ríg nUlad n-ard; biaid do lectan i nnach dú bid scél n-airdairc a Derdriu. A. 
   Marbthar ind ingen ar ind óic. Nithó or Conchobor. Berthair limsa ind ingen imbarach or Conchobor. ⁊ ailebthair dom réir fein.  & bid sí ben bias im farradsa. & nira lamatar Ulaid a chocert immi. Dogníther ón dano. Ro alt la Conchobor combo sí ingen as mórailliu ro boí i nHerind. Is i liss fo leith ro alt connach acced   fer di Ultaib hí cosin n-úair no foad la Conchobor. & ní bui duine  no leicthe issin leisin acht a haitisi ⁊ a mummi. & dano Lebarcham. ar ní éta gabail disside. ar ba banchainte. Fecht n-and dī baí a haite na ingine oc fennad lofg fothlai for snectu immaig issin gemrud dia funi dissi. co nfaccasi in fiach oc     ól na fola forsin tsnechtu. Is and asbertsi fri Leborchaim. Ropad inmain oenfer forsa mbetis na tri dath ucut .i. in folt mar in fiach.  ⁊ in grúad mar in fuil. ⁊ in corp mar in snechta. Orddan ⁊ tocad duit. ni cían úait atá is taig it arrad .i. Noísi mac Usnig. Nipam slánsa ám or issi conid n-accursaide.     Fecht n-and dī buíseom intí Noísi a óenur for dóe na rrátha .i. na Emna oc andord. Ba bind im a n-andord mac nUsnig. Cech bó ⁊ cech míl rochluined no mbligtis d'immarcraid uadib. Cech duine nod chluined ba leór sithchaire ⁊ airfitiud doib. Ba maith  a ngaisced dano. cia do beth coiced Ulad uile impu i n-oenbaile   acht coro chuired cách díb a triur a druim fri araile. ni bertais buaid díb ar febas na ursclaige ⁊ na imdíten. Bat comluatha dano fri conaib oc taffond. No marbdais na fiada ar lúas.  A mbuísium dī a oínur intí Noísi i mmaig mosetl.nsi cuci immach amal bid do thecht secha. & nis n-athgeóin. Is caín or   seiseom in tsamaisc téit sechond. Dlegtair or sisi samaisci móra   bale na bít tairb. Atá tarb in chóicid lett or seiseom .i. rí Ulad.  No thogfaindse etruib far ndís or sisi. & no gebaind tarbín óc amal tussu. Nithó or seiseom. La sodain focheird bedg cuce corra gaib a dá n-ó fora chind. Da n-ó mele ⁊ cuitbiuda and so ol si mani   mberasu latt. Eirgg uaim a ben olse. Rot bia ol sisi. Atraacht la  sodain a andord ass. Amal rochualatar Ulaid innund in andord atraig cech fer díb di alailiu. Lotar meic Uisnig immach do thairmesc a mbrathar. Cid no taí ol seat. na 'mmongomad d'Ultaib it chinaid. Is and dochuaid   dóib a ndoronad friss. Biaid olc de ar ind oic. Cia beith noco biaso  fó mebail céin bemmitni i mbethaid. Regmaitni lee i tír n-aile.  Ni fil i nHerind ríg na tibre fálte dún. Batar eat  a comairle. Ro imthigsetar ind aidchisin .i. trí coícait láech dóib ⁊ lll. ban. ⁊ lll. gilla. & Derdriu leo. Batar for essama céin móir mórthimchell. Co   trialta a ndíth co mmenic ic rígaib Herend tria indle ⁊ chelga  Conchobuir. Otá Ess Ruaid timchell síardes co Beind Etair sairtúaid daridisi. Araide tra co ndarafnetar Ulaid tairis i crích nAlban co ngabsat i ndithrub and. Ond úair ro scáich dóib fiadach in tslébe doelsat for cethra fer nAlban do thabairt chucu.     Dochuatarside dia ndilgiund i n-oenló Co ndeochotar dochum ríg nAlban conadragaib ina munteras. ⁊ coro gabsat amsai aice. & ro suidigset a tige isind faichthi. Im dágin na ingine dorónta na tigi conná hacced nech leo hí ar daig naro marbtais impi.  Fecht and dī luid in rectaire matain moch co rralai cor imma   techsom. Co n-accai in lanamain ina cotlud. Dochuaid ar sin coro dúsig in ríg. Ní fúaramni or se mnai do dmgbalaso cosindiu. Ata i fail Noísen meic Usnig ben dingbala ríg iarthair domain. Marbthar  fo chetóir Noíse ⁊ foad in ben letso ol in rectaire. Acc or in rí acht airgsiu dia guidi damsa cech laa fo chlith. Dogníther ón. A n-atbered   im in rectaire chaidche friasi; adfédedsi dia celiu in n-aidchisin fo chetóir. Uair naro etad uadi. no erálta for maccaib Uisnig dul i ngabthib ⁊ i cathaib ⁊ i ndrobelaib ar daig coro mmarbtais. Araide  batar sonairteseom im cach n-imguin connar étad ní dóib asna amsibsin.   Ro tinolta fir Alban dia marbad iarna chomairle frieseon. Adfetsi do Noísin. Imthigid ass or si. uair moni digsid ass innocht nobor mairfither imbárach. Lotar ass ind aidchisin co mbatar i n-inis mara.  Adfiadar do Ultaib anísin. Is trog a Chonchobuir ar Ulaid meic Uisnig do thuitim i tirib námat trí chin drochmna. Ba ferr a   comaitecht ⁊ a n-imguin. ⁊ tuidecht dóib dochum a tíre oldaas a tuitim la náimtiu. Tecat dī ar Conchobor. ⁊ tiagat commairge friu. 
  Berair chucu anísin. Is fo chen lend or seat. Regthair. & taet Fergus frind i comairge. ⁊ Dubthach. ⁊ Cormac mac Conchobuir. Tiagaitside co ragbaiset a lláma di muir.   Baí im imchosnam im Fergus da churiud do chormannaib a comairle Chonchobuir. Ar isbertatar meic Uisnig nach ístais biad i nhErind acht biad Conchobuir i tossuch. Luid iarum Fiachu mac  Fergusa leo. & anaid Fergus ⁊ Dubthach. & dollotar meic Uisnig co mbátar for faidchi na hEmna. Is and dano tanic Eogan mac   Durthacht rí Fernmaige do chorai fri Conchobor. Ar ro boí i n-essíd friss i cíana. Is seside ro herbad do marbad mac Uisnig ⁊ amsaig Conchobuir immi conna tistais cuciseom.  Batar meic Uisnig ina sessom for lar na faidchi. & batar na mnaa ina suidib for dou na hEmna. Dolluid dī Eogan ina thur   iarsind faidche. Dolluid im mac Fergusa co mbai for lethláim Noísen. Feraid Eogan sailti friu la béim forgama do gai mór in Noisen. co  rraimid a druim triit. Focheird la sodain mac Fergusa co tuc dí  láim dar Noísin co tuc foí ⁊ co tarlaic fair anúas. & is amlaid  ro bíth Noísiu tria mac Fergusa anuas. Ro marbtha iar sein sethnón na   faidchi. Conna térna ass acht a ndechuid do rind gai ⁊ do gin chlaidib. & rucadsi innund co Conchobor co mbaí fora láim. & ro cumrigthe a lláma iarna cúl.  Atchuas do Fergus iarum anísin ⁊ do Dubthach ⁊ do Chormac. Tancatarside co ndernsat gníma móra fo chetóir .i. Dubthach do   marbad Mane meic Conchobuir. ⁊ Fiachna meic Feidilmi ingine Conchobuir dond oenargam. & Fergus do marbad Thraigthreoin meic Traiglethain ⁊ a brathar. & sargud Conchobuir impu. & cath  do thabairt eturru iar sin isind oenló co torchratar tri chét de Ultaib eturru. & ingenrad Ulad do marbad do Dubthach ria matain.   iarum Emain do loscud do Fergus. Iss ed lotar iarum co Ailill ⁊ co Meidb ar rofetatar is sí lanamain ro failsad. & dano nibu chul  serci do Ultaib. Tricha cét rop é lín na llongsi. Co cend se mbliadan dec niro an gol na crith leo i nUltaib. acht gol ⁊ crith leo cech oenaidchi.   Bliadain dissi trá i fail Conchobuir. & risin resin niro thib gen ngairi. ⁊ ni doid a sáith do biud na chotlud. & ní thuargaib a cend da glún. In tan dī dobertís na hairfiti di is and atberedsi.
Cid caín lib in laechrad laind cengtai Emain iar tochaim; airddiu docingtis dia taig tri meic adlaechda Uisnig. Noísi co mid chollan chain. folcud limsa dó 'con tein; Arddan co ndam no muicc maiss. aslang Andle dar arddais. Cid milis lib a mmid mass. ibes mac Nessa nithmass; baíthium riam rén for bru. biad menic ba millsiu. Oro sernad Noísi nár. fulocht for feda fianchlar; ba millsiu cach biud fo mil araralad mac Usnig. Cid binni lib in cach mí cuslennaig vel chornairi; is í mo chobais indiu; rochuala céol bad binniu. Bind la Conchobor for ri cuslennaig vel chornairi; binniu lemsa clóth nell. sian no gebtis meic Uislend. Fogur tuinni toirm Noísi. ba ceol bind bithchloísi; coblach Arddain ropo maith. andord Andle dia uarbaith Noísi ro noad a fert ba dirsan in comaitecht; do ro dalius drong tria alt in dig tonnaid dia n-erbalt. Inmain berthán áilli a blai. tucthach duine cid dinblai; ba dirsand nad resco indiu. mac Uisnig do idnaidiu. Inmain menma cobsaid cáir. inmain óclách ard imnáir; iar n-imthecht dar feda fál. inmain costal i tiugnár. Inmain súil glass carddais mná ba hamnas fri ecrata. iar cuairt chaille comul sáer. inmain andord tria dubraed. Ni chotlu trá ⁊ ni chorcu m'ingne. fáilte ni thaet imm aire. or nach taide mac Tindle. Ni chotlu leth na haidche im ligu. focheird mo cheird imm drungu. sech ní lungu ní thibiu. Falti indiu nídam úain i ndail Emna ercdair saír. na síd na suba na sám. na tech már na cumthach caín. C. 
 In tan dī no bid Conchobor oca halgenugudsi is and atberedsi.
A Chonchobuir cid no taí dorurmis dam brón fo chaí is ed am cein no mmair do serc lim níba romair. In rop ailliu lim fo nim ⁊ an rop inmainib. rucais úaim mór in bét. connach acciu com éc. A ingnais is torsi dam tucht domadbat mac Uislen. caurnán círdubdar corp ngel. ba suachnid sech ilar mban. Da grúad chorcra cainiu srath. beoil deirg abrait fo daildath. detgein némanda fo lí amal soerdath snechtaidi. Bá suachnid a eirred nglan eter fiannaib fer nAlban. fúan cain corcra comul cóir. cona imthacmung dergóir. Inar srólda sét co mbríg. i mbui cét lám ilar mín. fora imdenam is gle coíca unga findruine. Claideb órduirn ina láim da gai glassa co ngáethgráin; finden co mbil óir buide ⁊ taul argait furri. Forruich frind Fergus find. ar tabairt darsa morlind; ro rir a einech ar chuirm dorochratar a morgluind. Ciano betis forsin maig. Ulaid im gnúis Conchobuir. doberaindse uile cen chath. ar gnais Noisi meic Uislean. Na briss indiu mo chride mosricub mo mochlige ' is tressiu cuma inda muir. madda eola a Chonchobuir. A. 
 Cid as mó miscais lat atchí ar Conchobor. tussu ám or si ⁊ Eogan   mac Durthacht. Biaso dano bliadain i fail Eogain ar Conchobor. dosbert iarum for láim Eogain. Lotar arnabárach do áenuch Murthemni Buísi ar cúl Eogain i carput. Dorarngertsi nach facfed  a da céili for talmain i n-oenfecht. Maith a Derdriu ar Conchobor.   Súil chaírech eter da rethi gniisiu etrumsa ⁊ Eogan. Ro baí ail chlochi mór ara cind. Dolleici a cend immon cloich co nderna brúrig dia cind combo marb. Longas mac Usnig in sin. ⁊ Longas Fergusa ⁊ Aided mac nUisnig  ⁊ Drerdrend Finit. Á. finit.
