  DÍAs macclerech ro batar i commaid oc légund comtar comaltai óptar noidin. Batar hé a n-imraite ina bothiniu.  Is trúag in turusa tiagait ar caím ⁊ ar carait uand nach tecat aridisi co fis scél dún in tíri i tiagat.   Denam comairle. nechtar de úand dig ar tús co tí co scélaib dia cheliu. Dentar ám. immaragaib doib cip é díb no digsed hi  tossaig co tissed ria cind mís co fis scél di arailiu. Nirbo fota trá iar sin coro marb indala n-aí Adnaicthir lia cheili.  ⁊ gebid a écnairc. boí oca frithalim co cend mís. ni thanic a chele.     buí oca écnuch ⁊ oc écnuch na Trínóite. Coro guid ind anim in Tríndóit imma lecud dia acallaim.  Boísium dī oc slechtanaib ina bothiniu. Fordorus bec uasa chind. Adcomaing a chend immon fordorus cona tarlai marb. Co n-accai ind anim in colaind ara belaib. Dar leside is ina curp buí   Buí oc tadbriud. Olc ón im ol se. in choland do thabairt chucumsa.  Munter na cille ám or se dosnuc. La sin lingthi assin tig immach. Buí in fer graid oc béim in chluic. Nocho maith a chlerig or se in choland do breith chucumsa. Niro recart in clerech. Gaibthe co  cách. Nicon cualatar. Ba tor mór lesseom ón. Gaibthi assin chill    dochum na meithle. Iss ed so or se. nicon cualatar. No ngeib luinne. Luid dia chill dorídisi. Dochuas co ndechmaid dosom. Co n-accas a choland issin tig. Dofucad dochum reilgge. In tan dochuaidsom  issin cill co n-accai a charait ara chind. Amein ane fota co tanac. Olc do briathar. Nacham chairig or a chéile. Tanac mór fecht co mbínd for cinn t' adairt oc neméle frit. ⁊ ní chuala. ar ní chluinethar   in corp tiug trom in n-anmain n-aerda n-étruim tanaide.  Rothchlunim innossa ol sesseom. Nathó ol a chéile t'anim nammá iss ed fil and. Is riat cholaind fessin ataí ic teched. Ar rom gádsa co 'mmanárlaid dún. Nocon fail ón iarum. Mairg dogní olc.   Céin máir dogní maith. Eirg ar cend do cholla resiu doberthar issa  nderc. Co bráth nocho regsa inti doridisi. art gréin ⁊ ara homun. Rega. bia bliadain i mbethu. In bíait cech dia ar m'anmainse. ar is é árad ⁊ slabrad ⁊ muince as tresseom do thabairt anma dune a hiffurn in biait.   Celebraid dia chéliu. ⁊ téit dochum a cholla. ⁊ atraacht a gréich  ass oc techt inte coro thathbeoig. co ndeochaid dochum nime hi cind bliadna. In biait trá is í ernaigthe as dech fil and., 
