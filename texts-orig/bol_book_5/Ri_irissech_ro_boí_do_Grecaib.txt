  RI irissech ro boí do Grecaib. mór a thabartche ⁊ a dearc.  Ond úair gabais flaithemnas nochon facces gen gáre fora   beolu; Cia dobertais airfite in domain chuice. Epscop na farrad iss é ro boí i farrad a athar i flaithemnas. Doberedside im affaing ndergóir cacha dige no ibed dond epscop. Nocho tabrad  im in gilla. acht cecha tabrad remi ⁊ iarum. Maith or in t-epscop ingnad imradimse formo menmain. Atusa.uii. mbliadna it chom- aitecht ⁊ ni erbart frit béus. Raidsiu or in rí is cet duit. Ni handsa.   Ro buí remutsu sund t'athair féin. fer amra. ropo maith frimsa.  Rop é a mathius frim conna ibed dig co tardad affaing ndergóir cecha hoendige dam. Tussu im cidit maith frim riam ⁊ iaram. noco tabrai dam a n-irdaltasin. ⁊ ni accim arbad messu do  flaithemnasu oldás flathius t'athar acht másu ferr cid etir do   flaithseo. Cid nossaira latsu iarum fo bíth is fír flatha congeib na  toirthe.  Atbérsa fritsu ón. is é mo dóchusade. rochuala niconro atlaigestar m'athairse a chuit riam acht ór dobered ara anmain. Messe im dobérsa mo chobais o gabusa flaithemnas nicon esbiusa   dig ríam nach atlaigind. Is suachnid dī is ferr la Dia atlugud oldá  ór. sech dogensa in n-atlugud. rot biasu dano ind affaing cacha dige no íbsa. Maith or in t-epscop ⁊ anaill forácbusa cen rád fritso. Maith or in rí. Is duit ar in clerech is lia cach coemna ⁊ cach airfitiud  forsin talmain. Is ingnad lenni nad accamar gen gári fordu dét a   ríam. Ní beraso dano din chursa or se. Maith or in clerech. Fecht and dī ro buiseom .i. in rí fora dergud. A da maccóem fora bélaib. Maith tra a datiucán or na maicc. Is ingnad lenni amal atá do sercso linni ⁊ ar sercni latso .i. naro thibisiu rinni riam. Dogenamni  tra tromdacht fritso co n-erbara la tabairt da lám imma bragit.   Maith or se tic cách issa tech. Maith or in rí tabar slabrad forna gilla ucut. Cid so or cách. nibaadas a cóemna ros baiseom anallana.  Ragait im bás innossa. Tucthar crocha dóib. Is drochscél or cách na rrigdomnai ⁊ na maccáem do marbad. Bertar immach or in rí Bertair. inba for crochad dogentar no far claidbed dogentar a gillu.   Is ferr lind ar claidbed ol seat. Gaibid claidbiu dóib. Ro gabtha  dá chlaideb uasa cind. Na tabraidsi builli dóib co n-erborsa frib or se. Maith a gillu in maith far menma lib innossa. Ni maith or in gillai. Cid na tibid innossa. Ní accor lend or na gillai. Is andsu a gillu  in claideb fil uasmo chindsa. claideb Ríg na ndúile dia dáil im   mullach anúas día ndernur uabur no esba. ní tharddaidsi formsa iarum ⁊ ni rabaid oca chungid. Tailcid na gillu suas ni sirsan dóib a llott. Conid airesin dī napo chóir do neoch uabur na hespa do denam. ar atá in claideb cétna os chind cach oen..
