Fochond Loingse Fergusa meic Roig in so sís.,
  BAtar Ulaid i nEmain Macha oc fledugud oc feiss Emna. Is  éside tres fes as chaínem ro boí in Heire .i. fess Temra. ⁊
fess Emna. ⁊ fess i nIarthur Chonnacht. Tri fichit ildana no
bitis in cech ae. Batar Ulaid oc fess lae n-and. Ni thanic Fergus. vel
 Dubthach Doel Ulad. Tanaic dias oac fene do Emain Macha. Da 
 écland da threnfer Mael demis chirdub for cechtar de. Cia focherdtha dorn lán d'fíadublaib fora cenna no giulad fora finn. Ara n-acairbi.
 batir mesráini a ndí súil. Bátir cuirridir og. batir dubidir cir. batir
metithir coire colpthaige a nglúine. No sceirtfide saland méich di
chechtar dena da llurggan. Leithir leth ndamseiche cechtar a nda 
 
 thraig. Ba mmóir choire ndarta cechtar a nda odbrand. Brothrach co lluibnib finnaib im chechtar de. ro iurtha mac secht mbliadan di
cec mbrothairniu. ro boí foraib sciath for muin cechtar de. Ba lleithir
 dómain dabcha. Taul for ba mmóir scabail cairech. Sleg conduala
miled i llaim chechtar de. indar latt ba mór mbliadna ro batar fo 
 diaid. Dubidir domain coire cechtar a nda ngnúsa. Batir gilidir  snechta a fiaclai. Batir méit fiacla cámaill. Batir móir claideb
ngarmna a nda claideb. Andar latt ba mór mbliadna o batar fo
thalmain. Inda llatt bá culscian srúb cechtar de. Da liaigdelgg n-iairn
 ina mbrutt. Batir leithidir trí artemu. Batir finna na lluachracha 
 dia n-éis oc imthecht. Tecat dochum nEmna. Dotháet in dorsaid dia n-acaldaim. Cinnas atuber ol suide. Amal atoncossin ol seat.
 Ni táet fer cen dán i nEmain. Cia dán dongniid ol se. Ni óendán ón
ol seat. Turim ni dún ol in dorsaid. Doronam chétus comrac ri feraib.
Ammin maith oc longud. Ro elamar cor clocha. gabla. ⁊ atud 
 
 teined. Tiagsa dī co n-aprur ol in dorsaid. Atafétsaide iarum issind rigthaig. cona cruth ⁊ a n-ecose ⁊ a ndan. Dosléic issind liss  
