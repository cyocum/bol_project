    BAÍ rí amra do Grecaib i ndunud fecht and. Dunad dano lasna  rigu thair do grés. Oc ól im ⁊ oc tomailt bíte na rígna i foss. Tic fis scél don ríg. Ordan ⁊ airechas duit a rí rucad ingen duit arráir. Rop sén slán or in rí bendacht for broind roduc. Ordan duit  a rí ar ócthigern and. rucad mac damsa arráir. tabar ind ingen dó    dano or in rí Bés dóib dano do grés. Mac berar i n-oenaidchi fri ingin.  ernascar cechtar n-aí diaraili. Cid marb nechtar de fo chétóir; intí méras and dia chongbáil co idan do grés cen chomrac ri nech aile. Airnascar dano do mac ind ócthigirn ingen in ríg. Ro alt trá ind   ingen co digrais fri légend ⁊ gaís ⁊ eladain. Comba frie no bid im.  chomarc a hathar ⁊ a chomairle. i n-aracul fo leith ón. ⁊ ní buí nech no lamad techt i sodain. acht nech no bíd oca timthirecht. Is ísi dano  no daled  in dáil ndedenaig cech n-aidche. Combad chommán ⁊ cretair cip ed dosnecmad on tráth co araile. Dotheiged ina máclossaib   co ngeibed in n-escra co ndáled isna curnu. imdasoad immach iar sin.  Ros carastarsi dī gilla cáem ro baí issin tegluch. Dochuredarside fecht and cosna ingena isa tech. Ni thudchid assa tig comtar carait  ⁊ ind ingen.   Fecht and ro foí in gilla lasin n-ingin isind aracul dolluid in rí  don dorus. Oslaicid or in rí Atraig ind ingen ⁊ dobeir in colcaid darin gilla. Gaibid in rí co ndessid forsin cholcid. Dessidsi dano ina farrad. co mbátar i n-imacallaim co tráth nóna. Luid in rí immach. marb in fer buí fon cholcaid. Ba tor dona ingenaib anísin.     Dolluid dano bachlach mór do dorus tige na n-ingen. Gairit chucu. doberat biad dó Beir úan in faistin ucut. rot bia a lóg. Cengaltair iarum. cure uait fon all. bid ferdde dia ndigusa let or sisi.  Teitsi lesseom cuiri uait fon all. A mbuí in bachlach oc suide. dobeirsi dí láim friu a ndís co ndarala fon nglend. Bid ferde do   rún or si. Maith tra ar int ócthigern is mithig ind ingen don macsa. A tabairt
  dó dano or in rí Ata sunn út ingen óc alaind co ndagceniul ⁊ co  ndaglégund. Dotháetside dano do feis lee. Cid dogénsa or sisi rofestar formsa mo bét ⁊ nom loscfider fo   chétóir. Déni mo chobair or si fria sétchi .i. foí lassin fer im richtsa. Dia comair frit iarum co ndechusa dar th' ési. Domratadsa dano do  fir or siside. Doberam comairli dano fairsin dorísi. Berthairseom i tech cucaiseom .i. tech dorcha conná 'monacced dóib co arnabárach. Leicthirseom chucu. Fochen duit or sí tair cot ócrígain. do maith    ⁊ líth dúib. ⁊ maccaib ⁊ ingenaib. Foidsi fo leith co comarnaic ind lanamain. Oro chotail in gilla. Nom leicse sin n-inadsin or si a fechtsa. nithó or a sétig co n-accara cách in fer condranic frim. Maith or sisi Contolat luidsi immach condaig caindil ⁊ dosbeir fo dúpla in taige  coro lassa a tech. Atraig in gilla do thessarcain in tige. Usce   assind iáenai or si frisin n-inailt. Luidside dond iaenai. Gaibidsi inna diaid. Oro baí ind inailt oc tairiud forsin n-usci gaibidsi a da cois coro  furim a cend fon usci co ndaro marb nis tarlaic súas. Riasiu risedsi ro thessairc in gilla. Ca tá mo inailtse or si. moruar masu badud ro báded condaccatar marb. feccaidsi fora cóene. Cumma lat or in gilla.   Foidsi lesseom iar sin.  Téit leis dochum a thíre. Marb a hathairsi iar sin. Ro gab ardrí aile is tír. Marb dano a célisi. Mór a orddan ind ríg ro gab and.  Mór  dano a horddansi. Congairedsi dano don ríg do thabairt ascada di. Tanicsi cosin rig. Feraid in rí fáilti móir frie. Bíd for   tomaltaib immalle fri suide. In fail anmcharait ocutsu or si. Fil im  or in rí. fer amra. bid hé bas anmchara damsa or sisi. Teitsi dī do gabail anmcharddi. Carttair cách immach. Dobeirsi a coibsena cen forclith. Ó rochuala in fer graid in mbaís do denam di  ⁊ in delb rocháem ro fecc fora guide. Nitho or si. Cid a ndoronad     and do baís bes niro phendsemmar ind. Noco tuillfem dano fris. Niro lil dī in clerech isna coibsenaib. Celebraidsi dond ríg. Téit in rí iar sin do acallaim ind anmcharat. Adfet don ríg coibsena  na caillige. Olc sin or in rí Congairther in ben doridisi don ríg. Maith a ben or se in dartais do choibsena. Tó or si. In rot guidsiu in clerech. Niba me asbéra Olc sin or in rí Eirgg ass a chlerig or se   bale na clórsa th'imrádud.  Rucad leis in ben co ndernad tech ndarach di for comruc teora sliged cen dorus ass acht senistri beca. Forracbadsi and sin. Dobertis doíne irescha mirend beca di innund. Secht mbliadna di fond altsin.   Co ndernai iachtlaind caíl truaig di.  Adfiadar don ríg bith di i mbethaid beus. Oslaicthir furri Co rrucad i n-ucht leis co rrabas coa lessugud corbo hí as mórailliu ro baí Togai do ríg tra or in rí hísin co ndigis chucai. ⁊ biasa fot 
  anmcharde. Domratusa do ríg or sisi .i. don Chomdid nipa ferr in   rí cosa ragthar and noco chloemchlod de céin bam béo. Disert ⁊ eclas do denam damsa letso. Dognith ón. Ro linad in disert do búaib ⁊ damaib ⁊ echaib ⁊ ór ⁊ argut.  Tair dot dentu trá or in rí Co ndig clerech remum ind .i.  anmchara. Cóich side or in rí Mo anmchara féin or sisi. ro n-imderg gus. Noibside im i suidiu ari nderna d'athrige. co tudchaid chuice.   Batar dī ina ndisiurt co ndeochatar dochum nime ⁊ co ndentaís  ferta móra erthu. Conid sf cathir attaig as dech fil la Grecu in chathir ro gabad impu. Rop é trá iartaige na hingine colaige do Grécaib in sin., 
