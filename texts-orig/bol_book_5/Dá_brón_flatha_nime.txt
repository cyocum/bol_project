  DA brón flatha nime. cid ara n-apar brón i nnim. ni handsa.     Eli ⁊ Enóc ro gadatar in Comdid ara mbrith na corpaib dochum nime. La febas dī a n-arilten fri Dia for talmain ructha dochum pardais ina corpaib criad. Ataat iarum na hanmand     gela glana etromma aérda impu ma cuairt for luamain i rrichtaib  angel. Atátsom im .i. Éli ⁊ Enóc ina corpaib criad  tromma cepdai ⁊ noco n-état comaitecht. Is bron ⁊ torsi mór leosom ón cen chomaitecht na n-angel. Condat ésin da brón flatha nime.  Téit dī Eli co mbí fo chrund parduis ⁊ soscela ina láim do   precept dona henaib ⁊ do anmannaib in pardais. Dothiagat iarum na heoin co mbít oc ithi toraid in chraind. Caíra ón móra at milsiu cach mil ⁊ at mescai cach fin. Bít iarum oc ithi na cáer.  Oslaicid Ele iar suidiu a soscela. La sin donimmairget a n-eitte friu ⁊ a cossa cen scifud cosse na eitti co roisc in precept. Precept   laithi bratha iss ed pritchas doib .i. a ndoberar do thodernamaib for anmannaib doene dia bratha .i. Na cethri srotha immon sliab  .i. im Slíab Sióin ic loscud na n-anmand .i. na deich cét mbliadan. fota in gábud do neoch lasa mbiat pectha. Is ferr do neoch as maith airliud cid frisin laasin nammá Cenco peth do imniud ar     cind na n-anman acht lathe mbrátha ba meiti na cotlad nech oca imradud céin no beth i mbethu. Cenmothá tetacht Crist co nnoí ngrádaib nime. ⁊ feraib talman do neoch ro genair ⁊ geinfes co bráth ⁊ munter iffirn. Is amlaid doraiga chucu intí Ísu. Crist ⁊ a  chroch derg re aiss do digail fair a chrochda ar thuidecht da   tesarcain a gin díabuil Bid mór dī a slóg ⁊ a teclam bias and. Is ar belaib in tslúaigsin dī doaspenfa cách a gnimu eter maith ⁊ saich. Cach ar uair ón do thaspenad a n-atchoncatar a súli. ⁊ i n-atrubratar a mbéoil ⁊ a  tengtha ⁊ a ndoronsat a lláma. ⁊ aní immandechatar a cossa. Crist   mac Dé ⁊ angil nime ⁊ fir thalman ⁊ iffirn i coistecht fris. Con roisc dó in taspénadsin do denam. a demon comaitechta oc taithmet  dó cach uilc doringni. ar no bíd fora láim chlí do grés oca forcomét. Aingel comaitechta fora láim deis oc taithmet dó a ndoringni do maith.
  Oro scóich dó uile in sin. Deccaid sin a brithemnu or Crist. Cade   as trummu a maith nach a saich ind firse. Is trummu ám dá maith.  Airged dī lamaith cosin muntir. Doroíga dano or Crist co aingliu  ⁊ árchain gliu. Dothiagat angil. ara chend a lláma foena fris. Fo chen duit. tair im uchtsa. Cucumsa doraga ol alaile. Is comthrom  dano a maith ⁊ a saich ind firse. Lenni a leth dano ind firsin or   Diabul. Ni etarscerthar ind anim ol Crist ol is tressiu mo chumachtasa regaid limsa. Is trummu dano a olc ind firse. Airced dano lia olc cosin muntir doroíga. Dothiagat demna ara chend. Rot mairg or  seat Rot bia mairg ⁊ imned. Dobéra imned do neoch. indara fer  cona durn. in fer aile cona srogaill  araile oca guin co mberaib ⁊   ic gárigud immi. Mairg im asroairli assa churp fessin in faltisin Diabuil. In tan iarum ro scichset in t-etargleodsa síl Ádaim. Is and  atbera Crist friu techt la Diabul cona doescarslúag .i. do neoch doroígai ⁊ rolá ina munteras. i n-iffern cen nach forcend. Atresat   iar sin ⁊ atbelat a n-oíngáir estib oca ndrongad la Diabul i n-iffern. It é teora gáire in domain .i. in gair roláset tuath Dé oca  timmargain dona Áegeptacdaib fri Foraind fri Muir Romair dia marbad ⁊ dia ndilgiund ⁊ do thabairt a mac ⁊ a n-ingen co bráth. acht manis tessairced Dia. & gair fer nIffirn ⁊ anmand síl Adaim do   neoch atbath díb ria crochad Crist .i. dosfuc ar ulc ri Diabul condat  fil i n-irbothaib flatha nime. in gáir dī rolaset na hanmand ar imtholtain tuidechta ó Diabul. ⁊ gair fer n-iffirn ina ndíaid. In tres gáir .i. gáir na pecthach oca cur i n-iffern do bithaittreb péne ⁊ rége cen nach ndíl etir.     In munter iarum dorroega Día regaitside dochum flatha suthaine la Crist mac nDé bí i n-airbrib árchangel. Erbata tra ind lathisin .i. lathe brátha iss ed pritchas Eli fo chrund pardais. acht bec desium anisiu.  Amal dúnas iarum Éli a lebur doberat ind éoin a ngáir estib.    ⁊ túarcit a n-eitti fria toebu. co tecat a srotha fola assa tóebaib ar omun lathe bratha In tan ass iat ind éoin dogniat sin ba cóir dúinni inar ndoenib talmannaib ciano bemmis ina airichill. In tÉli iarum  ⁊ in tEnoc asberar sund asregatside ar cend a martra. Ar atrubairt. in spirut nóeb. Quis est homo qui uiuit ⁊ non uidebit mortem .i.   cia ro blaiss bethaid ⁊ na faicfe éc. Tecaitseom ar cend. Ancrist fri dered domain. conid lasside claidbiter .i. Diabul i rricht duine intí  Ancrist amal bid do thabairt creitmi dotháet isin domun. Soud a pholaire ina étun. is é comartha bias faír. cech oen chreitfes dó   claidbebtair leis. Conid Michel dothaet dona nemdaib conid hé gebes claideb do Ancrist.,
