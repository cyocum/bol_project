  EPscop do Gaedelaib dochoid do Róim conid ránic ⁊ co turcaib   in cloich. Maith dam or se tect co tartur mo di láim im  chroich Crist. Teit ass iarum co rranic ríg n-amra n-and dogníside failte fris. Cid no thegi a chlerig or in rí Do chosnam ám na croche dús i tardaind mo dí láim impe. Maith a chlerig or in  rí atá Dia in cach dú Cid na hanai limsa co ndernaindse cennach   frit .i. tussu do guide Dé erumsa ⁊ meisse do denam neich ortsu. Corop tussu bes anmchara damsa. Déntar ém or in clerech. Dognither  eclas dó for lár in dúne. & cloc inna láim dá béim dia thrathaib. Ór ⁊ argat ind ríg acai i tascid. Ni theiged in rí immach nach i tech co ndechsad chucaiseom ⁊ ind rigan do thabairt choibsen dó   I ndúnadaib ata menciu na rríg thair. I fos im bíte na rígna. Ba menciu dano ind rigan do thabairt a coibsen dó Dorala tra dóib  comtar oentadaig in t-epscop ⁊ ind rigan. Bátar amlaidsin ri ré  cían cen fis. Rofes im iar tain. co cúala in rí  Ni fír or seside. ni chretiubsa ó duni conid n-accur féin atchichera im or in marntid. Is and foit it daimliacso. in tan nad bísiu i fus. Maith or in rí Bíd    forcomet forru. Tiagsa amal bid i ndúnad. Dognither ón. Tiagait- seom ina ndamliac. Ro boí in forcomet forru. Dothaet in rí tráth do aidchi co mbuí immon damliac cona sluagaib imme. In fail in clerech is taig. Cia so or in ben. Atá in rí sund oslaic remi. Bale i     rrabi costrasta bíd and co matin. Ní messu caimda in chlerigsin. Bid aithrech in lanamnus. Cumma or in rí saidid immon tech co matain. Olc so a mmo Chomdiu or in clerech. Atusa orbam noídiu 'cot fognam cossinnocht. conid hé mo iartaige dul a drochgnimaib  dochum n-ifirn. Is cobair tra or se in díanaithirge Ro immir a   chorp co ndernai tri chét slechtain conid rala hitasse. La trócaire nDé dī amal doreithseom a munter isna cumgaib ros tócbaiset angil co mbaí fora dérgud inna eclais fessin. Fer dī luid timchell  conid cualai oc celebrad íarmerge ina eclais. Ni hed for scél atá in clerech oc celebrad. bid olc ar n-iartaige or in rí Dorega tene do   nim ornd. Is amlaid dochóid in rí chucai ⁊ cach slechtain a cind araile leis co rranic in n-eclais. Gebthair or in clerech ni horm  m'óenur ro himred athise o Diabul. Benacht latso or se. regatsa a lleth tarmartus co rrís croich Crist. Celebraid don ríg. ⁊ luid iarum co tarat a dí láim im chroich   Crist. & doratad dano a lúag don banscáil ar anad lasin ríg. Is maith dī doreith Dia a muntir isna cumgaib. conid andso anmcharde Dé  oldás anmcharde doíne. Is suachnid ón sund ar niro logsat doíne  a phecda don cheliu Dé deseo ⁊ ro log Dia.
