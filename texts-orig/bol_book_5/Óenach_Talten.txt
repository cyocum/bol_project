  FERthair Oenach Talten la Diarmait mac Cerbaill in bliadain ro gab rigi Herend. & Ciarán mac in tSáeir a anmchara issind Oenuch. 'na farrad. Agtair cluicheda ⁊ ferthair graifni ind Oenaig. Tic ben do saigid a fir, issind Oenuch. ⁊ atnaig oc liamain a fír for mnai aile. & ro buí in fer oc éligud in gnimasin. Gebatsa    a luige fó láim Chiaráin ar in ben. Dober in fer a luigi fó láim Chiaráin narbo chintach issin gním ro lí a ben féin. & ba bréc dó Gebid dano cnocc allsi for muneol áit i mbaí lám in chlerig fair ⁊ téit a chend de co mboí i fiadnaisi fer nHerend oc imthecht issind     Oenuch ⁊ se can chend coro mórad ainm Dé ⁊ Ciaráin issin mirbailsin. Rucad in díchennach la Ciarán co Cluain iar sain dia lessugud airet no chindfed dia a bethu. & ro boí co cend. uii. mbliadan 'na  bethaid ocna manchaib dar éis Chiaráin   Co tucad ben chuice fecht and. ⁊ coro aíntadaig fria. ⁊ coro torrched in ben de. ⁊ co ruc mac conid ésen Sogain i mMide ut alii dicunt. Iar comrac dósom im frisin mnaí atbath fo chetóir. Coro  hadnacht leisna clerchu. i cind airtherach immaire Chomgaill áit i   fail cross Chomgaill indiu. Co fil lecc ⁊ ligi Ambacuc and sin i cumnigud in scéoil do chách. Conid ingnad d'ingantaib Oenaig  Talten in sin. Ingnad aile in so béus do ingantaib ind Oenaig cétna .i. facsin na trí long ar imram issind áeor uasa. ⁊ fir Herend im Domnall mac   Murchada ic ferthain ind Oenaig.
