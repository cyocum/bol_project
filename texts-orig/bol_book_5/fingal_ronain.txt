<?xml version="1.0" encoding="UTF-8"?>Fingal Rónáin

Incipit Fingal Rónáin
Rí amra ro boí for Laignib .i. Rónán mac Aeda, &amp; Ethni ingen
Chummascaig maic Eogain do Dēsib Muman na ḟarrad. Co
rruc mac do .i. Mael Fothartaig mac Rónáin, mac is amru
tānic Laigniu riam. Is immi con-ēirgitis fri dāla &amp; dúnada &amp;
cluichi ocus céti &amp; tressa ocus dībircthi. Ba hé menmarc a n-ingen
ocus lennán a n-ócban uli Maíl Fothartaig.
Marb a máthair. Baí Rónán cen mnaí fri hed cían.
Cid na tucai mnaí? or a mac. Ropad ferr duit ben it
arrad.

Ad-fiadar dam-sa, ol Rónán, a-tá ingen chóem la h-Echthaig
(.i. rí Dúin Ṡobairche an-túaid).
Nida céili ingine ém, or in gilla. Nach ben ḟorusta do-bēre?
Ba córu lim duit ol-dás scintline ingine.
At-rós a thairmesc, co n-dechaid coro foí lee a-tuaid ocus
conda tuc lais i-lle. Do-chōid Mael Fothartaig immorro co
mbaí ar cuairt i n-desciurt Lagen. Tic-si a-túaid.
Cade do mac-su, a Rōnāin? or sī. Ad-fiadar dam-sa a-tá mac
maith lat-so.
A-tá immorro, ar Rónán, mac as dech fil la Laigniu.
Coṅgarar dam-sa didiu, conom ragba ocus co rragba mo
muntir ocus mo maíni ocus mo ṡēotu.
Do-raga immorro, ar Rōnán.
Tic-side iar sin ocus feraid fāilti móir frie-si.
Rot bia grādugud, or in gilla. A n-at-chotfam-ni do Ṡētaib &amp;
maīnib, is duit ragas ar grādugud Rōnāin.
Is maith lim-sa, or sī, mo les do dēnam duit-siu.
ócben chóem ina h-inaltus-si. Ros faīd chuci fo-chētóir dia
athchungid (.i. Maīl ḟothartaig). Nīro lam ind ócben a rād, nā
ros marba Mael Fothartaig, coro bāig-si frie a cend do béim di
acht mani aprad. Fecht and baí Mael Fothartaig oc imbirt 
ḟidchille fria dā chomalta .i. Dond ocus Congal, dā mac a aiti; it
eat no bítis imbi do grés. Gaibid ind ócben chucu co m-boí oc
imbirt fidchille friu. No thriallad a rád; nī laimed, no imdergtha
impi. Airigit ind ḟir a n-í-sin. Luid Mael Fothartaig uaidib.
Cid ass āil duit-siu do rād? ar Congal frisin mnaī.
Nī dam ass āil, or sī, acht do ingin Echach rop áil Mael
Fothartaig na cardess.
Nā h-apair, a ben, or Congal. Bia marb dianat chluine Mael
Fothartaig. Do-gēn-sa do les-su féin fris-seom chena, mad áil
duit.
At-beir ind ócben frie-si.
Is maith lem, or si-si, ar ro-lēma-su a rād ind aithisc acht co
comrís fēin fris; ocus dēna mo les-sa iarum friss.
Do-gnīther. Foid ind ócben leis .i. la Mael Fothartaig.
Maith tra, or si, nī dingne-su mo les-sa a fecht-sa. Is ferr
let in fer ucut t'oenur. Bet marb-so dano lim-sa.
Feccaid in ben laa n-and ic coí fri Male Fothartaig.
Cid daí, a ben? or sē.                        
Ingen Echdach oc báig mo marbtha frim, olsi, uair nach
dēnaim a lles frit-so, co comairsed frit.
Dóich dano, or sē. Nī sechbaid duit, or sē, ro gabais chom-
mairchi. Dianom bertha-sa, a ben, or sē, i cualchlais tened fo
thrí co ndernad min &amp; luaith dím, ní chomraicfind fri mnaī
Rónāin, cid ed nomm ainsed airi sin uile. Regat-sa dano, or sē,
for a h-imgabāil.
Luid iar sin coīcait laech co m-baí hi crích Alban. Fo-geib
fálti móir la rīg n-Alban. Coin le[s]-side fri míla maige, coin fri
muca, coin fri h-aige. Nos marbtais immorro Doílīn ocus Daithlend
cach toffond ar úair ar a m-bēlaib-side .i. dā choin Maele
Fothartaig. Cach cath ocus cach immarec no maided re ríg
Alban, is Mael Fothartaig nod ṁbrissed.
Cid so, a Rónāin? or Lagin. In tussu ruc Mael Fothartaig
as tír? Beat marb-so lin-ni mani thora a-ridisi.

At-fiadar dō-som ōn; do-thaot-som an-air a-ridisi.
Is ed do-rala an-air, do Dún Sobairchi. Ferthair fāilti mór
friss. Is olc duit-siu, a Mael Fothartaig, nāc[h] ruī fri ar
n-ingin-ni. Is duit dos-ratsam, ocus nī dont Ṡenaithiuch ucut.
Olc ón immorro, ol Mael Fothartaig.
Do-tháet Mael Fothartaig co Laigniu, ocus ferait fāilti móir
fris. Foid ind ócben chētna leis.
In fer uait dam-sa, or ingen Echdach fria sētchi, nó bás fort
bēolu!
Ad-fēt-side do Mael Fothartaig.
Cid do-gēn friss so, a Chongail? or Mael Fothartaig.
Tuc a lōg dam-sa, or Congal, ocus dingēbat in mnaī dít
connāchat imrāidfe etir.
Rot bia mo ech cona Ṡrian ocus mo dechelt, or Mael Fothartaig.
Nī gēb, ar Congal, acht na dā choin, co rraib mo Ṡelb forru
na-mmá.
Rot biat, or Mael Fothartaig.
Airg-siu ám i-mbárach, ar Congal, co m-bē oc Buaib Aīfe
oc taffond.
(Bae Aīfi .i. clocha filet la tóeb int Ṡléibe. It cosmaile fri bú
finna do chéin. For aīfe int Ṡlēibe a-taat.)
Eirg-siu didiu co rrabais oc mīlruth and. Ocus dálfaid in ben
a ssétchi chucund, ocus no cureb-sa dít.
Ba fír sōn. As-bert a sētig frie. Ba fota lee co matain. Do-llotar
 arna-bārach ina n-urdáil. Co n-accatar Congal ar a ciund.
Cia leth so, a dorman? or sē. Ní maith duit imthecht
t'oenur, acht mani[d] dáil fir no thēig. Eirgg dot tig, ar sē,
ocus beir miscaid.
Luid Congal lee coa teg. Co n-accatar cuccu do-ridisi.
Amein, ar Congal, is imdergad rīg Lagen iss áil duit, a
drochben! Dianat accur-sa do-ridisi, or sē, bērat do chend co
line numbering is incorrect in text
rraib for cuailli ar bēlaib Rōnāin. Drochben dia imdergad i
claidib ocus muinib a h-oínur i n-dáil gilla.
Ro gab echlaisc di conda fargaib ina tig.
Ro-bēr-sa dano, or sī, loim fola it beolu-so.
Tic Rōnán dia thig. Do-thaet a munter ria Maīl Fothartaig
is-tech. Anaid-seom a oenur a-mmaig oc mīlruth.
Cade Mael Fothartaig i-nnocht, a Chongail? ar Rōnán.
A-tá i-mmaig, ar Congal.
Fē amai mo mac-sa do bith i-mmaig a oenur ocus a lín dia
tabair mathius.
Ro bodrais sind, or sī, oc imrádud do maic.
Is cóir a imrādud, ol Rōnán, ar nī fil i n-Hērinn mac as ḟerr do
rēir a athar. Ár is cumma a ét immon fer &amp; immon mnaí oc
Áth Clíath &amp; oc Clár Daire Móir &amp; oc Drochiut Charpri amail
bid a anim fessin no beth mom dágin-se, corop sám dam ocus
duit-siu, a ben, ar Rōnān.
Nī étann úam-si ám, or si-si, in sāmchaire ass áil dó .i.
comrac frim dot chind-so. Nocha beo-sa iarum oc gabáil fris
nī bas sīriu. Rom-uc-sa Congal chuci co bo thrí ō matin co
n-erlós ar écin assa lāmaib.
Mallacht fort beolu, a drochben, ar Rónán. Is gó duit.
At-chicera didiu comartha airi inn-ossa, or si-ssi. Gēb-sa
lethrand dús in ba cubaid frissa ṅgēba-som.
Do-gnīth-som ōn cech n-iadchi do airiuc thuli di-ssi. No
gaibed-som lethrand, no gaibed-si a lleth n-aill.
Do-lluid-som didiu a-mmaig co m-boí oc tīrad a cholptha
frisin tenid, ocus Congal inna ḟarrad. Buí in drúth Mael Fothartaig
 .i. Mac Glass, oc clessaib for lár in taige. Is and as-bert,
ar rop úar in laa




Is úar fri cloï ṅgaeithe

do neoch in-gair Bū Aīfe.



Cluinti seo, a Rōnāin, or si-si. Gaib sin do-ridisi, or sī.




Is úar fri cloï ṅgaíthe

do neoch in-gair Bū Aīfe.

Iss ed ingaire mada, or si-se

cen bú, cen nech no chara.



(.i. sech nī rānac-sa, nī thucais-siu na bú lat.)
Is fīr sōn a fecht-sa, ol Rónān.
Caur ro baí for láim Rónāin .i. Aedān mac Fiachnai Lára.
A Aedán, or sē, gaī i m-Mael Fothartaig, ocus riced ní uait
dano Congal.
ō ro boī a druim friu frisin tenid, nod clanna Aedān ind
in gaī, co rruc a rrindi triit, co tarlai ina Ṡuidi. Oc éirgiu do
Chongal dos-beir Aedán in ṅgaī ind co tarla trína chride. Ro
leblaiṅg in drúth. Dos-léce Aedán in gae ina diaid co rruc a
inathar ass.
Is lór, a Aedán, immot-beri forna feraib, or Mael Fothartaig
assa Ṡuidi.
Sirsan dúib ám, ar Rónān, nā fuarais-[s]iu mnaí do guidi
acht mo ben-sa.
Is truag in bréc sin, a Rōnán, or in gilla, do-ratad immut,
marbad d'oenmaic cen chinaid. Dar th'ordan-su ocus darsin
dáil i tiag-sa .i. dál báis, ní mó mo chin-sa do imrādud comraic
frie ol-daas con-rīsainn frim māthair, acht a-tá ocom chungid ó
thānic a tír-se, conda tuc Congal fo thrí i-ndiu for cúlu nācham
rosed-sa. Nī buí cin a marbtha la Congal.
No bered immorro in fiach a inathar ōn drūth for irdrochiut.
 No ḟeṅcad a beolu. No thibtís ind athig. Mebul la Mael
Fothartaig. Is and as-bert-som




A Mic Glais

timthais t'inathar inniut,

cid nā fetar-su náire?

athaig oc gáire immut.



Marba iarum a triur. Ructha i tech fo leith. Luid Rōnán co
mbuí fó chind a maic tri laa &amp; teora aidche.
Luid immorro Dond comalta Mael Fothartaig, bráthair
Congaile, fichit marcach co Dún Sobairche, co tartsat bréic im
Echdaig do thuidecht co h-or crīche ar cend Mael Fothartaig ar
tabairt a ingini-seom for aithed, co tucsat a chend &amp; cend a
maic ocus a mná.
Is and as-bert Rónán fo chind a maicc:




Is h-uar fri clóï ngaīthe

do neoch in-gair Bú Aīfe;

iss ed ingaire mada

cen bū, cen neoch no chara.



Is úar gaeth

i n-dorus tige na llaech;

batar inmaine laoich

bītis etrainn ocus gaīth.



Cotail, a ingen Echach,

is mór aichri na gaíthi;

saeth lim-sa Mael Fothartaig

do guin i cin mnā baīthe.



Cotail, a ingen Echach;

ní sám lim, cen co tola,

aicsin Mael[e] Fothartaig

inna léni lān ḟola.



Ingen Echach:

Mo-nuar, a marbáin chūili, or si-si

immon-rualaid lín sūle,

a n-do-ringénsam do chul

rop sí do phian iat t'athchur.





Rōnān:


Cotail, a ingen Echach,

nīdat mera na doene;

cia broína-so do brattán

nī hé mo maccān chaíne.




Is and-sin trā tānic Dond co tarlaic cend a h-athar for a
brunni-si, &amp; cend a mmáthar &amp; cend a derbrāthar. At-raig
suas iar sin co tarlaic imma scín co m-buí triana druim suas iar
sin. Is and as-bert Rónán.




Ro gab Eochaid oenlēni

iar ṁbeith i lleind loborde;

in brónān fil for Dún n-Áis

a-tá for Dún Soborche.



Tabraid biäd, tabraid dig

do choin Maoile Fothartaig,

ocus tabrad nech aile

biäd do choin Chongaile.



Tabraid biäd, tabraid dig

do choin Maīle Fothertaig,

cū fir do-bér(e)ad biäd

do neoch, cid luaig no criäd.



Saeth lim cūrad Dathlinne

flescaib tinne dar toebu;

nī fil ar n-aithber fuirri

ní sī ro rir ar coemu.



Doīlēne

acum-sa fo-rroīgēne;

a cend fo choim cāich ar uair

oc cungid neich nā fogébe.




Ind ḟir, ind óïc, ind eich,

bítis im Mael Fothartaig,

nīptís formtig caemnai neich

i m-bethaid a n-airchinnig.



Ind ḟir, ind óïc, ind eich,

bítis im Mael Fothartaig,

do-gnítis cen cosc a-maig

fo-ḟertais graffaind graigig.



Ind ḟir, ind óïc, ind eich

bítis im Mael Fothartaig

batar menci-som uaraib

fo ilaig iar m-bithbuadaib.



Munter Mael[e] Fothartaig

cet lim cenptís desruithe;

nī maith ro gabsat oc fir

do-ficed a n-esbuide.



Mo mac-sa Mael Fothartaig

diambo adba fid fata,

nī scoirtis cen immaire

rīg nā rīgdomna aca.



Mo mac-sa Mael Fothartaig

im[me]-rēid Albain oraig,

ba laech etir laechradaib,

im-bered a baind foraib.



Mo mac-sa Mael Fothartaig

ba hē cunnid na cuane,

eo find fota for lassair

ro gab adba co n-uare. 

Is uar.



Iar sin trá bātar Lagin im Rōnān ocon chāiniud. Roíntir
Rōnān dar a ais. Tiagair for tairr Aedáin ocus air-gabthair la da
mac Mael[e] Fothartaig .i. Aed ocus Mael Tuile. Nod goin int
Aed co n-derna criathar focha de.
Nom léicid suas, a ócu, or sē, manip mo marbad as āil dúib.
In marb in fer? or sē.




Marb immorro, or ind ōic.

Cia rod marb? or sē.

Rod marb Aed, ar ind ōic.

Mael Tuile in rubai? or sē.

Nāthó, ar ind óic.



Nīra gona duine co bráth! or sē. Buaid ṅgaile immorro &amp;
gaiscid don mac rod m-bí.

Is and as-bert Rōnān




Is mór bríg

do mac aithig guin maic ríg;

ba mend ina ló dála

d'Aedán mac ḟiachnai Lāra.



Tucad trā iar sin in cocad chucai-seom co dorus in taige.
Is and as-bert-som




[In] cocad-so forsin maig

anim cen Mael Fothartaig;

toeb frisin cocad nuä

nī ḟulaiṅg in senruä.



La sodain maidid a loim fola for a beolu ocus at-bail fo
chētóir.
Fingal Rōnāin in sin.

Appendix A (Rawl. B 502, 124b50)
Mac dano do Rōnān Mael Fathardaig; is eside ro marbad la
athair tria h-ēt, amal is irdairc, &amp; nī fārcaib claind; tamen inuenitur
in alio loco habuisse duos filios, id est Mael Tuile scilicet &amp; Aed,
qui interfectorum(!) patris sui, uidelicet Aedān filium Fiacha, in
contentione Lāra interfecit, unde dicitur




Is mōr gnīm

do mac aithich guin meic rīg;

is mend hi llaithiu dāla

Aedān mac Fiachnae Lāra.




Appendix B (Bruss. 4641, p.18)
Eochaid Iarlaithe rí Dáil Araidhe do marbad do chomhailtibh
Maoil Fothartaigh mic Rónáin. Uair ingen d'Eochaid Iarlaithe
ro bháoi ag Rónán, ag rí Laigen; óg an ingen, sen an Rónán, go
ttug sí grádh do mac Rónáin .i. do Mhaol Fothartaig, agus go
raibh si ga ghuidhe go fada agus ni fhuair uaidh a faomhadh; agus
ór ná fúair, as eadh dorigne, cumdach a cinn do mhionughadh,
agus a h-aighidh do sgríobadh, agus fuilredh ma h-aighidh, agus
toidheacht d'ionnsoigh Ronáin amhlaidh sin.
Créd sin, a ingen? ar Ronán.
Do mhac súgachsa, ar sí, Maol Fothartaig, dom shárughadh
agus mo bhrisiodh dhó, agus comhrac frium.
Marbthar [Maol Fothartaigh] la Ronán iar sin. Tiaghaid dano
comhaltadha Maoil Fothartaigh iar sin go nuig bail i raibhe
Eochuidhe Iarlaithe agus gairmid leo amach é ó chách agus
marbhaid i gcionta na nerna a ingen. Unde Flaittir cecinit:




Indiú dellioghair lige

Eochaidh mic Fiachach  Lurgan;

i n-úir Cille Coindeire

o gabh roithes a ghulban.



Ra gabh Eochaidh aoncaimse

ina linn leabairthe;

brónan fil for Dhún

atá for Dún Sobhairche.



