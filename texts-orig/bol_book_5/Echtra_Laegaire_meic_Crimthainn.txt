    BAtar Connachta fecht and i ndáil oc Enloch for Maig Aí Cremthand Cass iss é bá rí Connacht in tansin. Ansait  ina ndáil in n-aidchisin. O 'trarachtatar matin moch arna- bárach co n-accatar in fer chucu triasin ciaig. Bratt corcra coic- diabulta imbi. Da sleig cóicrinni ina láim. Sciath co mbuali óir fair.   Claideb orduirn fora chriss. A mong órbuide dara aiss. Tabraid  fáilti dond fir dotháet chucaib or Laegaire Líban mac Crimthaind. Macsaide is áinem ro boí la Connachta. in Laegaire.
Fo chen don láech nad athgenamar or Laegaire. Is bude lim or se.  Cid immotracht or Laegaire. Do chungid sochraite or se. Can duit or Laegaire. Do feraib side dam. Fiachna mac Retach m'ainmse.   Mo ben iarum rucad uaim .i. rofuc Eochaid mac Sáil. Dorochairside limsa i rroí chatha. co ndeochaid co mac brathar dói. Co Goll mac  nDuilb rí dúin Maige Mell. Doratusa secht catha doside. ⁊ ro memtatar form uile. Forruacrad iarum cath lind indiu. Do chungid   chobartha iarum dodechadsa. Is and asbert.
Aildiu maigib Mag Da Cheo. immaluadet linni cró cath fer side lán do gail ni cían di siu inid fail. Tindsamar fuil fichda fland a corpaib segda sóerchland; fora collaib ferait brón. bantrocht dían derach dímór. Cetorggain Cathrach Da Chorr. imma rabe táeban toll; dorochair co cind fri cath Eochaid mac Sáil sirechtach. Trén ron bagi Aed mac Find. in n-irgail n-uallaig n-adrind; Goll mac Duilb dondmeic Nera ron bagi mór caemchenna. Maithi m'eich. áilli mo mná me fadéin ni hed namma; urrand argait ⁊ óir teit lim cach duine dian áil. A. Findne gela na lláim co comarthaib argait báin co claidbib glanaib glassaib. cornaib cruachaib comrasaib. Co comarlib in chatha ar belaib a findlatha; cengait dar gaó glassa. buidni bána barrchassa. Crotait irgala ecrat orcit cech tír fonuaprat caín cengait uili don chath. sluag dían deligthe diglach., Deithbir dóib cid mor a mbríg. at meic rigna ⁊ ríg; fil fora cennaib uile monga áille órbuide. Co corpaib mínib massaib. roscaib rélib rindglassaib. fiaclaib glainib glanaib belaib dergaib tanaidib. It maithe fri guin duine. binne fri úair cormthige sech it suithe for rannaib. idid era for fidchellaib. Findne gela 
    La sin imsoí úadib. Mebol dúib or Laegaire cen chobair ind fir.  Fonópairside.l. láech ina díaid. Gaibidside remib fon loch. gabaitseom dano ina diaid. Co n-accatuar a ndúnad ara cind. ⁊ in cath i n-agid araile. Esseom rempo co rranic a ndúnad .i. Fiachra mac Rétach. Condrancatar i suidiu na da chath.     Maith a Fiachnai or Loegaire condricubsa frisin tóesech anal .l. laech. Roticubsa im or Goll mac Duilb. Immostuarcat a ndíb coícdaib. co tulaid Loegaire ass a choicait i mbethaid iar tuitim Guill cona choecait.  Maidid in cath remib iar sin co ralad a n-ár. Cáit i tá in ben or   Laegaire. Atá i ndún Maige Mell ol Fiachna. ⁊ leth in tslúaig impe. Anaid sund co ndarisa mo choícait or Laegaire. Luid iarum Loegaire co rranic a ndún. Ro bas im oc gabáil in  dúine. Bid bec torbai or Laegaire. Dorochair for rí ⁊ dorochratar for coím. Lecid in mnai immach ⁊ tabar slan dúib taris. Dogníther   ón. ⁊ is and asbertsi oc tuidecht immach .i. Osnad ingen Echach Amlabair.
Nip inmain lá negtar fuidb fo bíth corpáin Guill meic Duilb. nech ro charusa rom char ni sceol Laegaire Lí Ban. Ba mellchu lim dul dáil i ngnais Echada meic Sáil. meti ni badam béo. d' ingnais rig Maige Da Cheo. Iar sain carsor Goll mac Duilb las ngontais scaíltis fuidb. fo reir nDé tiagsa immach dochum Fiachnai meic Retach. 
Luid Loegaire iar sin co tarat a láim i;;áim Fiachna. ⁊ foid ra   Loegaire ind adaigsin .i. Dér Grene ingen Fiachna. ⁊ dobreth .l.  ban da choicait laech. Anait leo co cend mbliadna. Tiagam do fis scél ar tíri or Laegaire. Dia tísaid aridisi or Fiachna berid eochu lib.
  ⁊ na tairlingid díb.  Dognither ón. Tiagait co rrancatar a n-oínach. Connachta andside bliadain lán oca chainisium. conda fairnechtar   i n-oendáil ara cind. Ro lingset Connachta do failti friu. Ná taet or  Loegaire. Do chelebrad díb dodechamar. Nacham fácaib or Crimthand. Rige teora Connacht duit. a n-ór ⁊ a n-argat a n-eich ⁊ a sréin ⁊ a mna coema dot réir ⁊ nachan fácaib. Conid and asbert Loegaire.
Amra sin a Chrimthain Chaiss carma imthecht da cech frais. immáin catha cét míle techt a rrige i rrige Ceol soer sirechtach side techt a rrige i rrige. ól a stabaib glana acallaim neich no cara. Mescmai fairind óir buide for fidchellaib findruine; donfairic ól meda mind la fíanlaech n-uabrech n-imrind., Is í mo bensa féine ingen Fiachna Der Greine. iar sin co n-écus duit ben cech oenfir dom choicait. Tucsam a dún Maige Mell .xxx. core. .xxx. cornd tucsam Osnaid canair muir ingin Echach Amlabair. A. Amra sin a Chrimthain Chais basa fiad a claidib glais; oínadaig do aidchib side ni thibér ardo ríge. 
Iar sin ro soí uadib isa síd doridise. conid fil i llethrige in tsída fri   Fiachna mac Retach .i. i ndún Maige Mell ⁊ ingen Fiachnai inna farrad.,
