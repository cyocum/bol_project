  BUI siur Mo Lassi Lethglinni oc legund i fail Mo Lasse. Is í dī doimthirthed in clerech. Macclerech dī hi combuid in chlerig. immanarnaic dóib ⁊ in maccaillech combo torrach   de. biaid olc di sund or in banscál dia fessara in clerech. Dobera  miscaid forn. Conna gébam nem na talmain. Is lór iarum or si mo  mudugudsa. Airgsiu fora imgabail.  Nim erbarasa dī a ben ar in macclerech. mani thí triam thóeb ar in ben. m'ecnaircsi or si do gabail co mmaith diamba béosa or seseom ni bia i n-ifurn. For   foísam nDé dī or sisi. Luidseom iar sin co mbuí i nArdd Macha  Ata a chlerig in maccaillech co n-idnaib. Ropsat idain dianbáis ám or in clerech .i. ar Mo Lasse. ⁊ fogait nime ⁊ talman airthe. Ba fír son nis tarraid comman. Dochoid etar úir ⁊ iffern. Ni relic in clerech a hadnacul i rrelic. conid issin mónai fri cill anís ro   adnacht.  Macclerech do Laignib ranic cucaiseom do Ard Macha. Cinnas ar seseom do M'Lasse. Amein or in macclerech. & in maccaillech. iss ed so or se. dochoid etar úir ⁊ iffern. Nicon fess cia dorónai. Maith dano or se. Nod léice tra iar sin for gabail a hecnarca .i.   uii. mbiate cech lai leis. Cet slechtain. na tri choicait cech laí leis   Dotháet atúaid iar sin. Bennachaid don chleriuch. Imchomairc cech rét dó Is ed so or in clerech. Áil dam ar in macclerech bothnait diamair i ngeisind Dia fri cill anechtair. Maith or in clerech. Dogní  boith i fochraib ind ligi. bliadain dó and. Fecht and dī conid accai chucai. Bendacht for th'anmain tra or si. Is maith atai frimsa.   Domessart inge bec. Cid as mó dottessairc or in macclerech. In biait or sisi. Is and asbert.
A cetal fota figlech in biait is inmuin adrad.amp dia ngabtha erum do léir ní beind nach céin i ndamnad. In biait is inmain adrad. cein mair anmain dia ndichet. fiu la ríg dodonfarci. cetheora darti fichet. 
In biait ám or si is í nom chobradarsa.
 Fecht and dī tánic Fursu craibdech dochum na cilli. Co n-accaside   timthirecht n-aingel issin mónai dond lige. Maith a mMo Lasse ar Fursu cia noeb fil issin mónai. Idal fil and ar Mo Lassi. Demon callige. Decca so a mMo Lassi co n-acca so timthirecht aingel dond ligi dochum nimi.
 Tucaid iarum in corp assin monai coro adnacht issind relic. Co   nderna foesam in macclerech. co nderna nóeb din maccleriuch. ⁊ co ndechaidsi dochum nimi.
Conid ferr cech ernaigthe dī in biait.
