  DUBthach Dornmar mac Eogain rí Muman. Ben ambrit leis. mór im a túathi na mná No bíd dano in ben oca   chomét co lléir. conna comrised fri mnaí n-aile. Batar fir Muman oca chairigud cen chlannugud do denum. Dochuas uad do  chungid ingini as áillem no beth la Mumain do chungid dó Foríthdó iar suidiu Fedelm Foltbuide ingen Díníl o Chum Dínil i crích Corco Duibne i rRos Tuascirt. Tic in tecta aníar co n-erbairt   frisseom.  Dolluidseom iarum do feiss lassin n-ingin. Dollotar co mbatar issind faithchi uile a munter. Dolluid in ben immach co rrala cor impu for tuathbiul conna cungnetar nem na talmain. It é clama bodra. Iss ed ruc a ech inní Dubthach co tech a ingini buí issind     faithchi .i. Ethni Thoebfota ingen Dubthaig. Olc ón im ar sí soifetsa uile. Úamse rucad in t-eolas. imtheitside impu conid rala díb acht in buidre nammá Ni huaimse rucad ón or si. Ni rolá díb  iarum. Gaibthi síar. Táet Dínel ar se armo chend dom sénad. Drui side. No senaside co ndarala de. Dotháet ind ingen immach do   ferthain failte frisin ríg. Is cóir duit ar Dínel ferthain failte fris. is tú doroacht do maith ⁊ do líth dúib.  Ba maith on ám a Díneil ar ind ingen dia mbeth iartaige de. Biaid or Dinel. Cid bias de or ind ingen. Is and asbert Dinél.,
A Feidelm a foltbuide béra mac do Dubthach de. bid fer inraic in cech airm Carpre Cendchotut a ainm. Genfid i n-inis iar nglind rofestar Eriu imrind gebaid rige regtar fir for Clanna Dedad meic Sin. Biaid cét mbliadna i flathius bid airdirc a mórmaithius. genfit adamra na ré nad co tancatar co se. Finnai cid lethan a lloch ⁊ cid mór a anfod traigfid ní bia banna fair. i flaith meic Dubthaig Dornmair. A tír fil la toeb Cláre. otá Cnámchaill co hÁne. ni nad raibe fair co se donicfa immed dáme. Bairend cia soréid uile ásfaid comba lochdaire; biaid immad aittin and hi tírib áillib Érand Femen cid sescand co se ⁊ cid rota Raigne dorega scothsemmor ind Charpri chatotchind Baidfidir iarum túaid Buí is and atber Dinel druí díth meic Dubthaig truag n-élang cainfitit tuatha Erand Asfaid carrac fora druim issind acen oc Taig Duind comba fadirc os ler lán in charrac cach leth for snám. Ra faid iarum timchell sair ecna do thír ⁊ muir. la toib nErend erim ngle conda ben fri Bentraige. O docomce Corpre clí colla fri crích mBentraigi; nicon bia senchas iar sin do mac Dubthaig meic Eogain. Regthair etarru ⁊ tír oc búain míanna mór in brig It e dogenat in mbrú síl mBuinne do Bentraigiu. Ticfa rí runda aile. Cobthach di thuib tharrigi. is leis berthair aittreb ind for Druim Corpri Cotutchind., Biaid caín lind conda ticfat in talcind. fial etrocht aille sretha bid leo tria bithu betha. A. 
 Senchas Ailiuin Chobthaig in sin.
